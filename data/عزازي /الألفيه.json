{"title":"الألفيه","lyrics":"الف اولف يا أهل الحب واشقيه = من واحدن لامن تذكرته ابكيه\nبقول كل اللي حصل منه واحكيه = وابين الخافي واقول الحقيقه\nالباء بديت اشوف منه التغلي = يوم اعترف وقلتله انت خلي\nوصار يتفنن في عذابي وذلي = وماكنت اظن الغدر يتبع بريقه\nالتاء تمادى في غروره وصده = والصبر عندي انتهى عند حده\nقلبي من الخاين ضروري ارده = وارتاح من جملة هموما تعيقه\nالثا ثلاث اشهور عايش بدونه = خل الذي غروه هم ينفعونه\nبكره يخلونه يذوق المهونه = يوجس مثل ما اوجست ساعه بدقيقه\nوالجيم جاملته احسبه يقدر = واثره بأمر فرقاي والرفض صدر\nوانا انتظر انه يجي ويتعذر = لاكن ترى مثله يخون برفيقه\nوالحا حشى ماشفت طبعه مع الناس = مافيه رحمه لا ولا عنده احساس\nياخذ ذهب صافي ويعطيني انحاس = وياويل منهو بالهوى نشف ريقه\nوالخا خدمته من عيوني ولا فاد = ولاهقيت انه يجازين بعناد\nالقلب بسبابه تقل فيه وقاد = من حر مابي كن وسطه حريقه\nوالدال دام الحب وياه مابيه = مابي احد عندي من الناس يطريه\nواللي جرى للقلب والله مكفيه = خلو فؤادي لايزيد بحريقه\nوالذال ذكرى صاحبي تتعب الروح = والنوم ماله داخل العين مصلوح\nاشكي صراحه واشتكي عدة اجروح = وحالا مثل حالي من اللي يطيقه\nالرا رماني أقشر الحظ بالحب = مع واحدن ماظن له بالهوى طب\nحسبي عليه الله عدد كل ماهب = نسناس ريحن في مساره طريقه\nوالزا زمان الحب عندي تحول = واصبح بدال الحب كرهن مطول\nراح الغلا الي اذكره له من اول = مثل القمر لاغاب واخفى بريقه\nوالسين سم الغدر ذقت ملا كاس = ماهي غريبه نشربه من بعض ناس\nمثله ولوقدره نشيله على الراس = ماظن يوم اتصير روحه شفيقه\nالشين شلت الهم عنه لحالي = ولاشكيت الحمل والي جرالي\nصابر على ضيم الدهر والليالي= روحي بمر الريق صارت شريقه\nوالصاد صدوقوني اذا قلت مابيه = ولاينتظر لحطه اناديه وارجيه\nولايحسبني لعبتن بين اياديه = يقدر يمشيني ورجلي عويقه\nالطا طعم حبه ولونه كرهته = من شان شين يدري اني عرفته\nولو حبه بشيك الهو ماصرفته = حتى ولو روحه لروحي شقيقه\nالظا ظمى قلبي من الشوق زايد = والقرب اصبح بيننا الليوم كايد\nوالحب ماظنه ولاهو بعايد = لوعشة انا وحدي على ارضن سحيقه\nوالعين عيا القلب ماهو بحاصل = يقول مقدر مع هل الغدر اواصل\nالحب جمله مايجيبه فواصل = وينعاف لو روحي في بحره غريقه\nوالغين غادرت المحبه بلا حجز = وبينتله اهم الاسباب موجز\nمن يتهمني بالكذب قلة يعجز = يثبت على الكذب باية طريقه\nالفا فلا والله بقاله معي شي = والله مايطري في بالي وانا حي\nطويت انا صفحه قديمه معه طي = طي الثياب الي يريد لتعليقه\nوالقاف قررت انهي الوضع كله = واعاف شمس الحب وارقد بضله\nومن جا يبي روحي معه قلت خله = خل لين تجف اجروح فيها عميقه\nوالكاف كل اللي مضى لازم انساه = وانسى جميع الي جرى من سواياه\nوالحب له بلوى ويا كبر بلواه = الانصبلك ( ارجو من يعرف كمالة البيت يعلما)\nالالم لا والله ماضاق صدري = على فراق الي جحد كل قدري\nادري بشي وبعض الاشياء مدري = هذا يخص الله رب الخليقه\nوالميم ماودي انا اجني على الحال = ودي اعدل كل شين بها مال\nواترك زمانن راح واريح البال = والحظ لامن نام لازم تفيقه\nوالنون نية صاحبي ليه شينه = وانا معاه امشي بنيه حسينه\nالحين انا بطلت زينه وشينه = مابي عسل حبه ولا ابغى رحيقه\nالها هدمت الحب وياه مليت = مليت من كثر التمنى وياليت\nياليتني بالعمر ماكنت حبيت = ولاعرفت الحب ولافريقه\nوالواو ولت كل ذكرى وماضي = من دون مانحتاج شرعا وقاضي\nهذا حصل واللي حصل فيه راضي = ارتحت من هما بروحي وضيقه\nواليا ياليت القى حروفا زياده = لاكتب كلامن غير هذا زياده\nوأكمل حوارن قمت انا في عداده = لو يسمعه قلبن قطع من خفيقه","author":"ابراهيم الجمحان","composer":"عزازي","url":"https://fnanen.com/klmat/alaghany/3/3zazy/alalfyh.html?arabic=الألفيه"}