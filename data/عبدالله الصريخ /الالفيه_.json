{"title":"الالفيه","lyrics":"الف اولف من عجايب زماني\nقاف يشوق مصرفين المعاني\nمادام لي شف بالهوى وداني\nماجاء على بالي نطق به لساني\n\n\n\n\nالباء بديت القيل وابديت ماخفيت\nاسباب مما شفت بالعين واريت\nياليتني مع سوق مستور ما جيت\nرديت مقفي ما تعدى مكاني\n\n\n\n\nالتاء ترا ماجاء على العبد مقسوم\nخيره وشره بين حجاه مرسوم\nلاشك هذا معطى وذاك محروم\nوانا من التوفيق حظي رماني\n\n\n\n\nالثاء ثبت عندي ولا به روايه\nان الهوى والحبي سبة عماية\nلا واعنايه من الحب وعنايه\nبالصاحب اللي قل شوفه براني\n\n\n\n\nالجاء جحدت الحب والحب غربال\nجرح عميق وجارح الحب سلال\nوالناس ما يدرون وش علة الحال\nوانا جروحي من صخيف المثاني\n\n\n\n\nالحاء حرمني لذة النوم فرقاه\nالصاحب اللي حملن حمل ماقواه\nياليت كل ساكر ماهي بلزاه\nولاعنيت لصاحبي ما عناني\n\n\n\n\nالخاء خفيف الدم قصده يجازين\nعما مضى من عشرته يوم هو زين\nواليوم يوم العين قرنت على العين\nجازان بالسيئات عقب الحساني\n\n\n\n\nالداء دريت بغايته وش مرامه\nعرفت مقصوده بلهجت كلامه\nيبين اجر النوح مثل الحمامه\nواجاوب الورقا جر الغواني\n\n\n\n\nالذا ذبحني همه وكيده\nهمه ثقيل وكل يوم يزيده\nاللي طعونه بالضمائر جديده\nله مخطر بالكبد حر الغواني\n\n\n\n\nالراء ربيع القلب ذكره وشوفه\nحتى أيش لو طالٍ من أجله كلوفه\nأبا أتصبّر كودي أجلي الحسوفه\nوأبرد غليلي من غصين اللياني\n\n\n\n\nالزاء زريف الطول\nلا بالقصير ولا دقاقٍ طويله\nلا واعذابي من طويل الجديله\nجدّد كوايا بالضلوع اىلمحاني\n\n\n\n\nالسين سهوم الحب ما هي خفيّه\nدايم صويب الحب عينه شقيّه\nلو قلت ما به علته باطنيه\nكنه عضيض الغلث والحيل واني\n\n\n\n\nالشين شوفي له عذابٍ بلا خير\nحيّر قدم رجلي عن السير لاسير\nوالكبد عسكر به ثلاثة مسامير\nولا احدٍ يقول أخطيت يا مودماني\n\n\n\n\n\n\n\n\nالصاد صواب الحب خطرٍ على الروح\nجرحه جرح روحي وأنا قبل مجروح\nيا قاتل المغرم ترا ما انت مسموح\nتركض على ذبحي عيانٍ بياني\n\n\n\n\n\n\n\n\nالضاد ضدي ما يسوي سواياك\nيرمي على همش الخبر بس منّاك\nوإلا أنت جارحني بحبك وبلواك\nليت الولي في عشرتك ما بلاني\n\n\n\n\n\n\n\n\nالطا طويت الياس من شفت خلي\nلا هوب جافيني ولا صافيٍ لي\nوأنا اعتذرت من الدلع والتغلّي\nيكفين من طرد الهوى ما وطاني\n\n\n\n\n\n\n\n\nالظا ظروف الوقت ترمي باهلها\nطاوعت عينٍ مغرمه في عملها\nايام روحي داويه في جهلها\nواليوم عنّيت الفرس بالعناني\n\n\n\n\nالعين عذلت النفس من عشرة الناس\nما شفت من طرد المقفين نوماس\nمن لا يسيّس قصر حبه على ساس\nلا بد ما ياقع رفيع المباني\n\n\n\n\nالغين غبت وغاب عني خياله\nما عاد يطري لي غلاه ودلاله\nكلٍ يبي يمشي على شف باله\nلا صار ما شانه يوافق لشاني\n\n\n\n\nالفا فضحني بالتردد ولا فاد\nهمي عليه الرجل سرداد مرداد\nمن عند بابه مير حتى ايش وش عاد\nلا صار مالي من نمى البردقاني\n\n\n\n\nالقاف قلت من التردد بلا فود\nعيبٍ ومما يلحق الرجل منقود\nواللي يعرف النقص ويثمن الزود\nيصبر على حد القسا واللياني\n\n\n\n\nالكاف كفاني ما فجاني وعنّان\nمن عشرة اللي عقب عرفه تناسان\nخان الزمان وبدّل الود هجران\nوالعلم لو إن تجهله ما خفاني\n\n\n\n\nاللام لومي عقب ما أقفيت منّه\nكاني على فرقاه جريت ونّه\nيا لعن ابو قلبٍ الى اقفى يحنّه\nلا من بني عمي ولا من عواني\n\n\n\n\nالميم مالي عقب شفت الممله\nارضى لنفسي بالعنا والمذله\nلانصكّ بابٍ يفتح الله محله\nلا أقفى شهر شعبان هلّ إرمضاني\n\n\n\n\nالنون نامت وأسفهلت عيوني\nطويت ياسي واستراحت أشطوني\nما قول واعزاه لا واغبوني\nحقٍ علي أجفى وليفٍ جفاني\n\n\n\n\nالها هني اللي مريحٍ ومبسوط\nولا عذاب الحب شوطٍ باثر شوط\nدام الهوى يا هل الموده هوى نوط\nما ظنتي عشرة تشد الثماني\n\n\n\n\nالواو وسيع العرف ينكس الى شاف\nصد وجفا ومظاهرة غير مجناف\nيا قلبي اللي من عنا الوقت ينلاف\nأصفح الى شفت الدهر قلّباني\n\n\n\n\nالياء يعين الله على العدل والميت\nعبدٍ عذر وأعذر من القول والقيل\nيا رب حسن الخاتمه والتساهيل\nوإنك على درب الصلاح تهداني\n\n\n\n\nتمت وصلوا عد مختلف الازهار\nعلى النبي الهاشمي سيد الابرار\nوآله وصحبه عد ما هبّ وإندار\nنسم الهوا شرق وشمال ويماني\n\n\n\n\n\n\n\n\n\n\n\n\n\n\n\n\n\n\n\n\n\n\nاستمع إلى \"الالفيه\" على أنغامي","author":"حمد المغيولي","composer":"عبدالله الصريخ","date":"2013","url":"https://fnanen.com/klmat/alaghany/3/3bdallh-al9ry5/alalfyh.html?arabic=الالفيه"}