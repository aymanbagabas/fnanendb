{"title":"سفينة الدوحة","lyrics":"حمام ياللي بالغصون المشانيف\nتنوح مدري هَمْ وإلا سعاده\nذكرتني باللي ما تحتاج توصيف\nاللي عليها الجفن مبطي سْهاده\nكم مرني طاري وكم زارني طيف\nلا ذعذع الغربي يجي مع براده\nوالبارحة في مجلس الغدر والزيف\nمجلس حمد خليفه وفي بلاده\nجاني من الدوحة وعيد وسواليف\nوأقول للأقزام زيدوا زياده\nوأقولها واثق ومن دون تكليف\nوأعيدها والفائدة بالإعاده\nيمناك لا ترفع عصاها على السيف\nتجيبك لحدب السيوف القراده\nوأنا على حق ومعي سيفٍ رهيف\nمعي ولد سلمان حزم وسياده\nوإلا حمد جاسم خبير الأراجيف\nما شاف شر إلا فرح به وزاده\nحتى بلاده ما سلمت منه يا حيف\nأحداث غدر الوالدين المُعاده\nيا واقفين من الحماقة على جريف\nاللي بليا رأي سهل انقياده\nوحمد ابن ثامر مكلف بتآليف\nأحداث ضد سعود حسب اجتهاده\nأوجد قناته للدجل والملاقيف\nما خاف ربه واستحى من عباده\nوإن كنت أدور للحمدين توصيف\nمثل الجمل يرثع وهو في قياده\nيا ربعنا يا أهل قطر يالعواريف\nحنا لكم أخوان شعب وقياده\nسفينة الدوحة بليا مجاديف\nوقبطانها ما هو بيم القياده\nيلعب بها عزمي بشارة على الكيف\nفاسد وشوفوا وش نتائج فساده\nصارت قطر معرّضة للصواديف\nخيّم عليها الليل وأظلم سواده\nيا أهل قطر حنا ربوع ومواليف\nنشعر بضيقة مثلكم وبنكاده\nوحب آل ثاني بالضلوع المهاديف\nفي بال كل سعودي وفي فؤاده\nترى الأخو مهما قسى ماهو معيف\nيزعل عليك ويحتفظ في وداده\nواليوم ترجون المعزة من ضعيف\nقطر على طهران صار اعتماده\nمن يحتمي بإيران شاف التحاسيف\nغرس العدو يا ربعنا وش حصاده\nمثل الذي يشره على الوسم بالصيف\nما بل ريق ولا تحقق مراده\nالفرس في ذي قار ردوا مناكيف\nماهي هزيمة جيش كانت اباده\nوقفت بني وايل بحدبٍ مهاديف\nخذت من التاريخ ختم وشهاده\nيومٍ على روس العجم صعب ومخيف\nماتوا ونار الفرس صارت رماده\nوأنا قحطاني والنوايا مكاشيف\nوربعي لهم صنايع المجد عاده\nوأفخر بقحطان الشرف والمواقيف\nيا سِعد من قحطان صاروا عتاده\nتاريخنا ما هو محتاج تعريف\nإقرا من التاريخ للاستفاده\nوابن عفيصان الفخر وأنشدوا كيف\nأخذ قطر تحت بيارق بلاده\nقد ضمها فوق المهار المعاسيف\nللدولة الأولى بعزم وإراده\nتاريخ صادق ما دخل فيه تزييف\nنِقعد به النايم ويترك رقاده\nوأنا بظل الله ثم بظلٍ مريف\nظل الملك سلمان جزل الوفاده\nاللي رقى للمجد فوق المشاريف\nالله عطاه المُلك وأرسى عماده\nوفي ظل ابن سلمان غيث الملاهيف\nسيد وجدانه على الناس ساده\nمثل الجبل ما شال هَمْ العواصيف\nتزيده الأحداث صبر وجلاده\nقاد الوطن بلا تردد وتسويف\nياطا عداه وينتهض باقتصاده\nوجده معزي بالسيوف المراهيف\nخض الجزيرة فوق صهود جواده\nشابه معزي بالفعل والتواصيف\nومثله رقى القمه من أول هداده\nوراكان يوم الناس غزو ومحاويف\nمحدن مثل مغباشه ولا هجاده\nيا سيدي قربك فخر لي وتشريف\nترى اختيارك لي هو أكبر اشاده\nوإلا السعودية جبل شاهق منيف\nسادت على الدنيا ونعم السياده\nيأمن بنا الخايف ويفرح بنا الضيف\nحنا بدايات الفخر وامتداده","url":"https://fnanen.com/klmat/alaghany/o/olyd-alshamy/sfynt-aldo7t.html?arabic=%D8%B3%D9%81%D9%8A%D9%86%D8%A9%20%D8%A7%D9%84%D8%AF%D9%88%D8%AD%D8%A9"}