{"title":"دولة ورجال (اوبريت)","author":"خلف بن هذال","composer":"عبدالرب ادريس","date":"1995","lyrics":"< اللوحه الاولى >\n\nفي سحابك عز واليك ياغيث هطل\nمزنته من كل جانب تلوح بروقها\n\nمرحبا باللي على ديرته شرف وطل\nطلته ردت على الناس كل حقوقها\n\nانجبت شبه الجزيره بطل والله بطل\nيوم لقت له نحرها تربع فوقها\n\n< اللوحه الثانيه >\n\nجابت الحر الاصيل\nراهي الباع الطويل\nطالع من صلبها\nلا غريب ولا دخيل\n\n< اللوحه الثالثه >\nعبدالعزيز\nيقولها الا اعتزيت اسمي معزي\nاحيا على الدنيا عزيز\nوان مت انا مامات عزي ..\n\nابني دوله .. وارفع رايه\nواحمل دعوه .. واقرا آيه\nثلم سيوف .. وكسر رماح\nحتى وصلت اسمى غايه ..\n\nاقارع الفرسان باعواد القنا\nوان قيل وين ابن الجزيرة قلت انا\nاصونها واسوق عمري دونها\nلي في ثراها مرتبة شكر وثناء ..\nاخدم المبدا واذود عن العقيده\nوابني المسجد على انقاض الصنم\nواربط الدار القريبه في البعيده\nوالشريعه للوطن .. حكم وحكم\n\n< اللوحه الرابعه >\n\nتبسم الفجر بانوار  .. والصبح هذي نجومه\nالجار سير على الجار .. والقلب نامت همومه\nالحق حنا له انصار .. بالعدل اقمنا رسومه\nتجمع الشمل يادار .. قايد وشعب وحكومه\n\n< اللوحه الخامسه >\n\nحي الله اللي نوختبه ذلوله\nاختار للشعب السعودي مساره\nيحكم بشرع الله وسنة رسوله\nفل الكتاب ورحبت به دياره\n\nهذا الموفق كل منصف يقوله\nلم الشتات وقاد ركب الحضاره\nشال العلم والتفت الناس حوله\nقضى على الفتنه وطفى شراره ..\n\nياجزيرة ..\nوالله انجبتي الحكيم الشهم اخو نوره\nيا جزيرة ..\nكفو من جبتي الزعيم اللي سطع نوره\nنعم الزعيم\nالمستقيم\nالمعتدل\nملا الدروب .. احيا القلوب .. آمن وعدل ..\n\nمرحوم يامن جمعنا\nحل اللغز اصاب المعنى\nوحد شعب اسس دوله\nالله معنا الله معنا\n\nنعم الزعيم\nالمستقيم\nالمعتدل\nملا الدروب .. احيا القلوب .. آمن وعدل ..\n\n< اللوحه السادسه >\n\nيابلادي ياملاذ المستجير ... يوم اشوفك فيك شي من الخيال\nجوهره حصباك ورمالك حرير ... الطبيعه صورت فيك الجمال\nفيك نجد .. وفيك مجد .. وفيك خير\nوفي جبال طويق للاجي ظلال\n\nياحجاز المصطفى الهادي البشير ... الاله اعطاك تعظيم وجلال\nمنك هدي .. منك هدي .. منك هدي وفيك يربطني مصير\nوامتداد العرب من ذيك الجبال\n\nياخليج اعشقك .. ياخليج اعشقك .. من يومي صغير\nساحلك فرجة هموم وراس مال\nاهلك اهل الجود .. يوم الوقت غير\nيطعمون وكسبهم كسب ٍ حلال\n\nوانشدوني عجل وركابي تسير\nفز قلبي للجنوب وللشمال\nيكرمون الضيف يحمون القصير ... بين ذي القربى صلة حب ووصال\n\n< اللوحه السابعه >\n\nانا المواطن والوطن مني وانا منها\nامانتي والرب مامني ومامنها\nتحيا الوطن في دمنا .. والله باكبر همنا\nيارضنا ياعرضنا .. يابعد ابونا وامنا ..\n\nعن كل طامع وشرير\nعيوننا من وراها ..\nعاشت بهيبه وتقدير\nمحد ٍ يدنس ثراها ..\n\n< اللوحه الثامنه >\n\nياشباب اليوم .. عصر الجهل ولى وفات\nالسنين الماضيه فارقت واحزانها\nبالمعاهد .. والمدارس .. وسبع الجامعات\nبالعلوم النيره فتحت بيبانها\n\nضم صفك وابذل الجد واصنع معجزات\nواعمر الاوطان يارمزها عنوانها\nهذي الاوطان ولها عليك الواجبات\nفرشتك لحفتك وعطتك احضانها\n\n< اللوحه التاسعه >\n\nانا المسلم وللاسلام داعي\nنشرت الدين بافراد وجماعه\nانا الجندي وعن وطني دفاعي\nثرى الاجداد برقبتي وداعه\n\nانا العامل وفي المصنع صناعي\nنهلت العلم في فن الصناعه\nانا الفلاح وفي حرثي زراعي\nفرشت الارض خضراء بالزراعه\n\n< اللوحه العاشره >\n\nيافهدنا .. ياسندنا .. ياسعدنا .. في بلدنا\n\nعلى الكتاب نعاهدك .. وعلى المضي نواعدك\nسر ياملك واللي معك .. ولي عهدك ساعدك\n\n< اللوحه الحاديه عشر >\n\nياخادم البيتين ياالليث العريب\nمكه وطيبه عانقتك ضيوفها\nياسيفنا المسلول في وجه الحريب\nتغمد على سلتك كل سيوفها\n\nياحامي الاوطان في اليوم العصيب\nان قامت العذراء تدق دفوفها\nالناس من حبك خذتك لها حبيب\nللعهد والبيعه عطتك كفوفها\n\nياعل شمسك يابو متعب ماتغيب\nعنا ولا نسمع بيوم كسوفها\nتحفظ حقوق الله وتاصل بالقريب\nمدت يمينك ماانقطع معروفها\n\nكلك وفا واحسان ياعود الطليب\nمنفل جمعا وانت بين صفوفها\nيطيب للزعلان ولا لايطيب\nكم روس قوم ٍ خرعت بكتوفها\n\nسلمت ياسلطان ياالحر النجيب\nفيك الصفات الطيبه ووصوفها\nفيك القوافي يابو خالد ماتشيب\nاجمل تحيه لك نصوغ حروفها\n\n< اللوحه الثانيه عشر >\n\nعلى الله التيسير\nقامت قرى وديار\nبالنهضه والتطوير\nتتوجه الانظار .. الى الله\n\nالمستحيل يصير\nبالعزم والاصرار\nعلى الطريق نسير\nونكمل المشوار .. على الله\n\n< اللوحه الثالثه عشر >\n\nنحفظ تراث ابائنا واجدادنا\nنسعد حياة اولادنا واحفادنا\nنرعى العهود ولا نخون عهودنا\nونضمها بقلوبنا واكبادنا\n\n< اللوحه الاخيره >\n\nحضر وبدو اسره وحده\nتجمعنا توحيد ووحده\nوحدة ارض\nوحدة دين\nوحدة دم\nوالله مانشرك به وحده","url":"https://fnanen.com/klmat/alaghany/6/6lal-mda7/dolt-orjal--aobryt-.html?arabic=%D8%AF%D9%88%D9%84%D8%A9%20%D9%88%D8%B1%D8%AC%D8%A7%D9%84%20(%D8%A7%D9%88%D8%A8%D8%B1%D9%8A%D8%AA)"}