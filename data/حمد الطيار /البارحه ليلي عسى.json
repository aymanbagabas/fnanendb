{"title":"البارحه ليلي عسى","lyrics":"البارحة ليلي عسى الله يعوده\nيازين وصل الليل ما بين الأحباب\nجيت الحبيب اللي وفت لي وعوده\nماصار لى منبوز الارداف كذاب\nوالى مكانه خالي من حسوده\nبدا التحية لي على هجة الباب\nخليت به يوم الزواهر شهوده\nفي ساعة عنا هل الشر غياب\nعنده الين الصبح بانت عموده\nنادى المصلي بالجماعة والاجناب\nخلي على راعي الهوى ويش كوده\nعليه من هرج العرب ستر وحجاب\nشوفه دواي وعلتي من صدوده\nودواه شوفي والمودة لها اسباب\nالله يديمه لي ويبقي سعوده\nوالبيض عقبه لوصفن قلت مااناب\nقالوا عشيرك يا ولد ويش زوده\nوش نفله بالزين عن تلع الارقاب\nمن قولهم تو النظر به نعوده\nلقيت مابه شي من الشين ينعاب\nتسمعوا وصفه وهذا وجوده\nياطا بحدب منهن الروح تنذاب\nوالساق دملوج سقنه مدوده\nفي منبته ما هزعه كل هباب\nوانف قسم صافي خدوده وسوده\nوخرس بلا كحل مضاليل واهداب\nجيده ونهده محفياته جعوده\nوغر مناظيم عذيات وعذاب\nلا طول لا قصر بمشيه ركوده\nلادق لا عبج مثانيه ورغاب\nوتالي وصوفه ماحصينا عدوده\nللقلب نهاب وبالناس لعاب\nالشف يمه كل خيط يقوده\nويلويه عن غيره لواليب دولاب\nهني من مثلي لمثله يفوده\nهذا الوكاد وكثرة الهرج ماجاب\nما دام جسمي مالجا في لحوده\nما انساه وهروجه عجاريف وعجاب\nوصلاة ربي عد ما رزم رعوده\nعلى النبي ما طقوا البدو منساب","author":"ابن جعيثن","url":"https://fnanen.com/klmat/alaghany/7/7md-al6yar/albar7h-lyly-3sa.html?arabic=البارحه ليلي عسى"}