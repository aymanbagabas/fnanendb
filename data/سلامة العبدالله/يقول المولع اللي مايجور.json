{"title":"يقول المولع اللي مايجور","author":"حمد عبدالرحمن المغيولي","lyrics":"يقول المولع اللي ما يجور ولا يداني الجـور\nعسى اللّه ينتصف من ولعوا قلبي و خلونـي\nأنا عن ماتريد النفس يا حظ النـدم  مقهـور\nإلى مني بغيت مواصلتهم حيـل مـن دونـي\n\nألا يا مجيب دعوة من دعاك بداجي الديجـور\nأسالك يا إلهـي لا تطيـل فـراق مضنونـي\nأنا اللي من تغاب الشمس لين إنه يشق النور\nو أنا في حالـةٍ ياحيلـة اللّـه لا تلومونـي\n\nعلى شقر الذوايب جض قلبي جضة المكسور\nو لا ينلام قلبٍ باشقـر المجـدول  مقرونـي\nإلى مني ذكرت اللـي جبينـه كنّـه  البنـور\nتنقّض جرحي اللي مندرس و إنباح  مكنونـي\n\nأحسب إن الليالي يوم تضحك لي فرح وسرور\nولكن ما دريت إن شرهـا للنفـس مدفونـي\nألا يا عاذلين الروح روحي ما تطيع الشـور\nو لا لي صالحٍ من شوركم تكفـون خلّونـي\n\nأنا المفجوع أنا المبلي أنا المغرم أنا المجبور\nأنا اللي من صخيف الوسط دايم تسهرعيوني\nأنا بحبال من بيده شقاي و راحتـي ماسـور\nألا يا ويله من اللّه ربطنـي ربـط مجنونـي","url":"https://fnanen.com/klmat/alaghany/s/slamt-al3bdallh/y8ol-almol3-ally-mayjor.html?arabic=%D9%8A%D9%82%D9%88%D9%84%20%D8%A7%D9%84%D9%85%D9%88%D9%84%D8%B9%20%D8%A7%D9%84%D9%84%D9%8A%20%D9%85%D8%A7%D9%8A%D8%AC%D9%88%D8%B1"}