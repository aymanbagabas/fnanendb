{"title":"خلت براق","author":"محمد بن ابراهيم البراهيم (الوافي)","lyrics":"خلت براق ٍ على العارض زما = من روابي نجد جاذبني غرام\nمزنة ٍ في صادق الشعر ادهما = اشتعل يابرق وامطر يا غمام\nاعسف القاف العنيد المحكما = سايقه سوق المطيه بالخطام\nيا ولد طق الحديد الى احتما = قبل تصبح نارها برد وسلام\n\nما تضيق وخالقي رب السما = ولا نصدّرهن من المارد حيام\nما قصدت ازعجك يا عذب اللما = يا معرّب من خوال ومن عمام\n\nسايق ٍ روحي على شوفك ظما = من هجير الشوق طاويها هيام\nغايتي لا ماك يا ظبي الحما = يا رفيع الساس يا بدر التمام\n\nالاصيل ان قال للعهد احتما = وان تقدّم ما يجي فيه انهزام\nكل وصف ٍ فيك عن غيرك سما = مجلسك بالمجد من فوق السنام\n\nلك مرام النفس لو قلبي كما = وكل حر ٍ لا جزع بالجو حام\nالله اللي بالخوافي يعلما = عشقتي بنت الحشيمين الكرام","url":"https://fnanen.com/klmat/alaghany/m/m7md-3bdh/5lt-bra8.html?arabic=%D8%AE%D9%84%D8%AA%20%D8%A8%D8%B1%D8%A7%D9%82"}