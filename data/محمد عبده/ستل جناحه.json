{"title":"ستل جناحه","author":"خالد الفيصل","composer":"محمد عبده","date":"1999","lyrics":"ستل جناحه ثم حام يرقى على متن الهوا\nيزفه بعيدٍ وانا محدود في حد النظر\n\nله بالهوا شف ومرام يلعب مع الغيمه سوا\nولا جناح لي واطير والأرض صارت لي مقر\n\nطيري ضرب جو الهيام ولو دعيته ما التوى\nعزي لمن طيره غدا ولا له من امره مفر\n\nفكري تغشاه العسام أمسيت وفكري ما ضوى\nالأرض قفرِ من الونس والليل من فرحي قفر\n\nشبيت ضوي بالظلام في صحصحٍ ذيبه عوى\nما لي أنيس الا النجوم أو نور وضاح القمر\n\nخالي و كني في زحام قلبي تلهب وانشوى\nما عاد اميز بالحشى والا على الضو الجمر\n\nوين انت يا داعي سلام وين انت يا بايع دوا\nردولي النومه ترى بالعين جلاد السهر\n\nدورت بالشده حزام ولا لقيت اللي قوى\nيالله دخيلك ما لقيت اللي نشد به الظهر","url":"https://fnanen.com/klmat/alaghany/m/m7md-3bdh/stl-jna7h.html?arabic=%D8%B3%D8%AA%D9%84%20%D8%AC%D9%86%D8%A7%D8%AD%D9%87"}