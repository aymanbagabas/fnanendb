{"title":"الحزن في صوتك","author":"خالد الفيصل","composer":"محمد عبده","lyrics":"الحِزن في صوتك أزعـج ساكنـي = لين صار الكون من حولي حزيـن\nغصب عنَّي حِزن صوتك هاجنـي = لين خلَّى عاصـي المعنـى يليـن\n\nوأمتثل حرف القصيـد وعادنـي = وأنسكب حِزنك على شِعري حنين\nشلت أنا حِزنك وحِزنك شالنـي = تكتم الصرخه وينسـاب الأنيـن\n\nشِفت حِزنك كيف حِزنك شافني = كيف داهم خلوتي فـي لحظتيـن\nطير أنا مِثلـك زمانـي ضامنـي = جرَّحتني مثلك سيـوف السَّنيـن\n\nصابك الَّلي مِـن زمـانٍ صابنـي = في معاليق الحشـا جرحـه دفيـن\nكلَّمـا ودَّعـت هـمٍ زارنــي مِن = عذاب الوجد بيَّـاح الكنيـن\n\nالفرح عقـب الصَّداقـه عافنـي = وخافت البسمه على وجهي تبيـن\nطيري يالَّلي صوت حِزنك هاضني = الله الَّلـي ينتصـر للصَّابـريـن","url":"https://fnanen.com/klmat/alaghany/m/m7md-3bdh/al7zn-fy-9otk.html?arabic=%D8%A7%D9%84%D8%AD%D8%B2%D9%86%20%D9%81%D9%8A%20%D8%B5%D9%88%D8%AA%D9%83"}