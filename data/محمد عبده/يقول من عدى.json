{"title":"يقول من عدى","lyricist":"محمد الاحمد السديري","composer":"محمد عبده","lyrics":"يقول من عدى على راس عالي\nرجم طويل يذهله كل قرناس\nذي راس مرجوم عسيرالمنالي\nتلعب بهاالارياح مع كل نسناس\nفي مهمه كفرمن الناس خالي\nأشتاق له من حس في القلب هوجاس\nقعت في راســـه وحيــد لحــالي\nكأني براس الرجم مذبوح الـــراس\nمذكر في مرقبي وش جرالي\nوصفقت في الكفين يأس على يأس\nأخــذت أعد أيامها والليالي\nدنيا تقلب ما عرفنا لها قياس\nكم فرقت ما بين غالي وغالي\nلو شفت منها ربح ترجع للافلاس\nتقطعك دنيا ما لها أول وتالي\nلو أضحكت للغبن تقرع بالاجراس\nالمستريح اللي من العقل خالي\nما هو بلجات الهواجيس غطاس\nما هو بمثلي مشكلاته جلالي\nأزريت أسجلهن بحبر وقرطاس\nحملي ثقيل وشايله بحتمالي\nواصبر على مر الليالي والاتعاس\nوأرسي كما ترسي رواس الجبال\nولا يشتكي ضلع عليها القدم داس\nلا خاب ظني بالرفيق الموالي\nمالي مشاريه على نادي الناس\nلعل قصر ما يجيله ظلالي\nينهد من عالي مبانيه للساس\nوالبوم في تالي هدامه يلالي\nجزاك يا قصر الخنا وكر الادناس\nلا صار ما هو مذهلا للرجالي\nوملجاء لمن هو يشكي الظيم والباس\nحسناك يا منشي حقوق الخيالي\nيا خالق أجناس ويا مفني أجناس\nمتى تربع دارنا والمفالي\nتخضر فياض عقب ما هي بيباس\nونشوف فيه الديدحان متوالي\nمثل الرعاف بالخصر مدقوق الالعاس\nينثر على البيداء سواة الزوالي\nيشرق حمارة شرقة الصبغ بالكاس","url":"https://fnanen.com/klmat/alaghany/m/m7md-3bdh/y8ol-mn-3da.html?arabic=%D9%8A%D9%82%D9%88%D9%84%20%D9%85%D9%86%20%D8%B9%D8%AF%D9%89"}