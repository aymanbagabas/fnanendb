{"title":"على الكيف","author":"محمد بن ابراهيم البراهيم (الوافي)","lyrics":"محدٍ تجي دنياه دايم على الكيف\nيومٍ محل و اليوم الآخر مريفه\n\nلا تلتفت تكثر عليك التحاسيف\nما فات منها مات خله بكيفه\n\nترقى بصيتك فوق روس المشاريف\nو تمشي معك مثل الهبوب اللطيفه\n\nإليا اقبلت لمّت شتات المواليف\nو إليا ابعدت ينسى وليفٍ وليفه\n\nما دام أنا وياك دايم ملاهيف\nو متقاسمين حبنا بالنصيفه\n\nأنا خويٍ للسهر و السهر ضيف\nو من عادتي لا حلّ ضيف استضيفه\n\nحبك نزل بين الضلوع المهاديف\nالصدق بيّن و النوايا شريفه\n\nمع غيرك إنتِ ما تطيب السواليف\nيا اللي على قلبي مزوحك خفيفه\n\nقصة غلاك تشرّف العشق تشريف\nسيرة غلى بين القلوب النظيفه\n\nإنتِ إليا وصّفت فوق التواصيف\nيا اللي لزينك كل زينه وصيفه\n\nو ان قيل به للزين و الحسن تعريف\nإنتِ عن اجمل ما يوصّف منيفه\n\nالناس تفرح بالمرابع و بالريف\nو قربك لقلبي هو ربيعه و ريفه","url":"https://fnanen.com/klmat/alaghany/m/m7md-3bdh/3la-alkyf.html?arabic=%D8%B9%D9%84%D9%89%20%D8%A7%D9%84%D9%83%D9%8A%D9%81"}