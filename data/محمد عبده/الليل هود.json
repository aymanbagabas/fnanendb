{"title":"الليل هود","lyricist":"بدر بن عبدالمحسن","composer":"محمد عبده","lyrics":"الليل هوّد واكهف النجـم لغيـاب ... قضى الحديث وودعونـا المساييـر\n\nأحدٍ قفل دون هوجاسـه البـاب ... وأحدٍ غدت جدران بيتـه تفاكيـر\nياساكن الهوجاس ممسـاك ماطـاب ... راحـت مجاهيـم وجتنـا مغاتيـر\nلا والله الا ضامنا بعـد الاحبـاب ... والشوق ظالـم لاتعـدى المحاذيـر\nاحبابنا اللي عقبهم كننـا أجنـاب ... لو ما جفتنـا الـدَّار دار المناعـيـر\nالليل هوّد واكهف النجـم لغيـاب ... قضى الحديث وودعونـا المساييـر\n\nليت الثلاثاء ماكتب يوم في كتـاب ... من غبت ياجبر القلـوب المكاسيـر\nكل ماذكرته قمت للوصل طـلاَّب ... وقلت القطاعه في هل الرحم تقصير\nوين أنت ياغيثٍ من الجود صبَّـاب ... يمينك أكرم مـن سحـابٍ مزابيـر\nوين أنت يامعتق من الحاجه إرقـاب ... ايضا وبك لطفٍ وحكمـه وتقديـر\nقالوا مريض وقلت لشفاي لاطـاب ... وقالوا بعيد وقلـت حنَّـا المعاتيـر\nوالله لو تطوى له بحـور وهضـاب ... ماهو جزا له مير للشـوق تصبيـر\nأنا أشهد إن الحب تكتب له أسباب ... وماكل قاعٍ فيـه  تنبـت نواويـر\nياشيخنا تكفيك لو ضحكة النـاب ... وشلون وانتَ ماتحسـب المخاسيـر\nلا والله الا ضامنا بعـد الاحبـاب ... والشوق ظالـم لاتعـدى المحاذيـر\nاحبابنا اللي عقبهم كننـا أجنـاب ... لوماجفتنـا الـدَّار دار المناعـيـر\nالليل هوّد واكهف النجـم لغيـاب ... قضى الحديث وودعونـا المساييـر\n\nحنَّا مثل غرسٍ سقي ديـن وآداب ... وتاريخ من فعله تعـدى الاساطيـر\nوقت الرخا نرجى وفي الحرب ننهاب ... ولاجا لزوم الشيخ حنـا المذاخيـر\nكبيرنا في السن نحسب له حسـاب ... وكنَّه مع اللي سابقٍ  سنَّـه صغيـر\nأنتم عمود العز وحنَّا لـه اطنـاب ... نرسى ولو هبَّت هبوب ومعاصيـر\nوأرض الجزيرة مابها ربع  وأغـراب ... الاصل واحد والشـرف والمقاديـر\nوالله فوق الكل والشـرع غـلاَّب ... حب الوطن من حب والي التدابيـر\nالليل هوّد واكهف النجـم لغيـاب ... قضى الحديث وودعونـا المساييـر","url":"https://fnanen.com/klmat/alaghany/m/m7md-3bdh/allyl-hod.html?arabic=%D8%A7%D9%84%D9%84%D9%8A%D9%84%20%D9%87%D9%88%D8%AF"}