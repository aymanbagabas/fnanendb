{"title":"كان الحزن ضيف","author":"غيوض","composer":"محمد عبده","date":"2012","lyrics":"والله لو كان المقدر على الكيف ماغبت يا نايف ولا احنا ظميناالموت يانايف كتاب وتصاريف وحنا بحكم اللي خلقنا رضينا\nالعام يا أم سعود كان الحزن ضيف واليوم دق اوتادة الحزن فينا\nالحزن غيمه غيبت نجمة الصيف وباأسباب جوره ياجواهر شكينا\nغاب الحبيب وﻻبقى للهنا طيف واﻵه يانوره تهاوت علينا\nكن الظهر ياسعود فيه انغمد سيف والصدر صار لكل اﻻوجاع مينا\n\nاقول يامحمد متى فارق وكيف واصيح ياسارة متى هو بيجينا\nيانوف من عقبه ترى بسمتي زيف جف الفرح من حولنا وانطفينا\nأبوك يانواف ماله تواصيف وانشد مشاعل كان مثله لقينا\nوالكون ياهيفا بلا ظله مخيف واعذر بكانا يافهد لو بكينا\n\nكان القمر كان البحر والمجاديف كان الحنان اللي بحضنه دفينا\nوكان الملاذ لشاكي الضيم والحيف كم شال عنا كم خذا عن يدينا\nعاش ورحل كله مهابه وتشريف جار الحرم فوق الحكي وان حكينا\nوالله لو كان المقدر على الكيف ماغبت يا نايف وﻻاحنا ظمينا\n\nكل مارخيت الجفن جدت عواصيف والشوق ثار وفارقتني السكينه\nوشفتك مثل شمس بروس المشاريف نورك يناديني وانا اقول وينه؟\nوالقاك واصحى والمحك راقي النيف حي ولو صلت عليك المدينه\nأحسك بجواي ماهي تخاريف ياساكن عيون المهافي الحزينه\n\nفي ذا جلسنا بين صمت وسواليف وفي ذا الممر اثنينا كم مشينا\nوفي هالزوايا كم جمعنا مواليف وياما على ذيك المرايا ضوينا\nعشره عمرماتنتهي بالصواديف وذكرى تبي تحيا ولو مابقينا\nالموت يانايف كتاب وتصاريف وحنا بحكم اللي خلقنا رضينا","url":"https://fnanen.com/klmat/alaghany/m/m7md-3bdh/kan-al7zn-dhyf.html?arabic=%D9%83%D8%A7%D9%86%20%D8%A7%D9%84%D8%AD%D8%B2%D9%86%20%D8%B6%D9%8A%D9%81"}