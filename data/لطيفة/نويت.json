{"title":"نويت","author":"عبدالوهاب محمد","composer":"عمار الشريعي","date":"1997","lyrics":"قال ايه نويت أعتب عليه..\nوفضلت أنقى ح اقول له ايه.. وماقولش ايه\nماعرفش ليه\nقدام عنيه\nبصيت لاقيت ضاع الكلام\nماعرفش ليه\nوأنا بين إيديه\nضاع الكلام ساعة السلام\nوياريت ما رحت أعتب عليه\nلأ.. قصدي أقول يا ريت ما جيت\nمن حبي فيه داب العتاب وسكوتي طال\nمارضيتش ليه لحظة عتاب بسنين طوال\nوفرحت بيه بعد الغياب\nفرح اللي نال كل الآمال\nفرحت لما من الفرح تهت وبكيت\nآه ع الرضا بعد الخصام.. آه ع اللي كان\nكان السكوت هو الكلام.. وأكتر كمان\nومع الحنان والابتسام\nضحك الزمان.. وسع المكان\nونسيت في قربه مين أنا أو فين بقيت","url":"https://fnanen.com/klmat/alaghany/l/l6yft/noyt.html?arabic=%D9%86%D9%88%D9%8A%D8%AA"}