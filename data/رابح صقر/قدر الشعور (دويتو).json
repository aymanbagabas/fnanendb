{"title":"قدر الشعور (دويتو)","lyricist":"ساري","composer":"رابح صقر","date":"2015","lyrics":"(محمد عبده):\nقدر شعور اللي يحبك من الناس\nوخلك كريم وخل للنفس قيمة\n\n(رابح صقر):\nوإحشم مقام اللي يحطك على الراس\nتراه ما يستاهل إلا الحشيمه\nصف الشعور وخل في قلبك إحساس\nوإيمان وإحسان وطموح وعزيمه\n\n(محمد عبده):\nالناس ما ترزق على قوة الباس\nما ترزق إلا للنوايا السليمة\n\n---\n\n(محمد عبده):\nإن شفتهم واجد ومن حولك أجناس\nترى السلامه من بعضهم غنيمه\n\n(رابح صقر):\nأعز من بعض الرجا قطعة الياس\nالله .. ولا ذل النفوس الكريمه\n\n(محمد عبده):\nمن قايس أموره على غير مقياس\nترى مصيره للفشل والهزيمه\n\n(رابح صقر):\nومن صر قلبه مثل ما صر الأكياس\nحقه إذا ما نستره ما نظيمه\n\n---\n\n(محمد عبده):\nالهقوه أكبر في بعيدين الأرماس\nاللي على روس المعالي مقيمه\n\n(رابح صقر):\nوالعز وقفه والمواقف على ساس\nوالراي من راي الرجال الحكيمه\n\n(محمد عبده):\nالسيف من غمده قبل دق الأجراس\nسله بقوه .. يا قوي العزيمه\n\n(رابح صقر):\nواضرب على الكايد لاصرت محتاس\nإتبع .. علوم الطيبين القديمه","url":"https://fnanen.com/klmat/alaghany/r/rab7-98r/8dr-alsh3or--doyto-.html?arabic=%D9%82%D8%AF%D8%B1%20%D8%A7%D9%84%D8%B4%D8%B9%D9%88%D8%B1%20(%D8%AF%D9%88%D9%8A%D8%AA%D9%88)"}