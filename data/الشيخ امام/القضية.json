{"title":"القضية","author":"احمد فؤاد نجم","lyrics":"الحكاية والرواية\nو القضية والجناية\nو الفانلة ف الجونلة\nو المخدة ف الملاية\nو الارادة\nبالشطارة\nو الخسارة\nع التكايا\nو الأمين مهلباتي\nو الأمانة مهلباية\nو الصحافة مهلبية\nو الاذاعة يا ضناية\nألف ليلة وليلة تندب\nع الهوى\nو تقول هوايا\nو المشايخ كل شايخ\nف الفساد\nيهدي الهدايا\nو القناعة\nللجواععى\nو البضاعة\nللهبايا\nو البوليس ف اليغمة طايح\nبالطبنجة و العصاية\nديب غريب\nمن غير كمامة\nيهبش التوب و العباية\nو القضية\nيا قضايا\nبالمكايد و الوشاية\nدبروها و فصلوها\nبالمقاس\nلبست قضايا\nو العدالة بالندالة\nعطلوها و هي جاية\nو الحكاية و الرواية\nو القضية و الجناية\nالحكاية عايزة قعدة\nو الكلام\nملوش نهاية\n\nالحكاية ان البلد\nمش ملك ناسها\nو الخلايق ف البلد\nمش مالكة راسها\nو البلد أصلا\nبلدنا مش عليلة\nالبلد علتها جاية\nمن خرستها\n\nشوف يا صاحبي\nما انت شايف كل حاجة\nبس خايف\n\nالحقيقة بنت كلمة\nو الكلام لازم يدور\nسندباد مواله عالي\nف المداين .. و الكفور\nالكلام الكلام\nيكسر القيد و اللجام\nالكلام الكلام\nيدفع الناس للأمام\nشوف يا صاحبي\nهي كلمة\nدايرة ف وسط الزحام\n\nالبلد مش عايزة قعدة\nو كل منهو بكلمتين\nالبلد عايزة المجاهدة\nباللسان\nو بالادين\nكلنا و من غير معهادة\nللبلد علينا دين\nيكبسونا\nيحبسونا\nيضربونا كرباجين\nالبلد سامعة و شاهدة\nو كل خرم قصاده عين","url":"https://fnanen.com/klmat/alaghany/a/alshy5-amam/al8dhyt.html?arabic=%D8%A7%D9%84%D9%82%D8%B6%D9%8A%D8%A9"}