{"title":"في الليل","author":"احمد فؤاد نجم","lyrics":"الليل ملاح\nتايه\nسواح\nلا بيوصل شط\nو لا بيرتاح\n\nالليل مشحون\nافكار و اشجون\nو الم و نغم\nو كاسات\nو نايات\nو آهات\nو عبر\nو حكم\nو مشيت ف الليل خجلان مكسوف\nمع ان الليل عريلن مكشوف\nافراح الناس\nو جراح الناس\nعلى صدر الليل عناقيد مصفوف\nو عيون الليل و الضلمة جبال\nفاردين على وش السما غربال\nالماظ ما يدور\nفي كاسات بنور\nيرسم للنور ع الأرض خيال\nو يشق اسكون الكون ارغول\nو نغم فنان\nثاير مخبول\nو عليل على فرشه بيتقلب\nو يحايل جرحه المداري\nو يقول\nيا طبيب قلبك طيب\nاسمعني حقولك اسراري\n\nلو شلت الشكوى على لساني\nو رميتها قريب\nما تكونش جراحي مآلماني\nابدا يا طبيب\nمنا دقت الجرح و خدت عليه\nيسقيني المر\nو برضه أسقيه من بحر الصبر\nاللي ف قلبي\nحتقوللي بتشكي أمال من ايه\nو لا من أوجاع\nو لا شوق ملتاع\nدنا عمري ان ضاع\nمش حبكي عليه\nابدا يا طبيب\n\nيا طبيب دنا جرحي ملوعني\nو ساقيني الحنضل من كاسي\nو النار ف اضلوعي بتلسعني\nو انا لسه صغار\nو العيا قاسي\nولا عمر الليل مرة سمعني\nعليت الآه على أنفاسي\nابدا يا طبيب\n\nلكنيا طبيب أنا ببكي بصحيح\nو با قول الآه زي المجاريح\nو دموعي ف عني بتتكلم\nو بتتألم\nعلى قلب جريح\n\nمسكين\nكان أمله يحب سنين\nو يلم الحب ف عشه اتنين\nو اتهنى معاه\nو ان قال الآه\nانا أقول له يا روح القلب آهين\n\nبس أنا لا بودي\nو لا بيدي\nدا قدر مقسوم\nقدر لحبيبي يعيش بعدي\nم الهنا محروم\nاهم دا اللي وجعني\nو خلاني\nحطيت الشكوى على لساني\n\nانما و حياة اللي قاسيته\nو حياة الأمل اللي بنيته\nو حياة القلب اللي جرحته\nلا فرحت معاه\nو لاهنيته\nلو شلت الشكوى على لساني\nو رميتها قريب\nما تكونش جراحي مآلماني\nأبدا يا طبيب\n\nو ينام الصوت\nو الكون حواليه ساكن نعسان\nو كأن الموت رمى تقله عليه\nسكت العيان\n\nالكاس له ناس\nو الليل عجالات\nو الحان مليان\nو الناس مزاجات\nو مجال الكاس اشكال أجناس\nمليان حواديت\nمليان روايات\n\nو نزور بالليل دنيا الحمار\nو نلاقي الكاس ع الناس\nدوار\nو يموت الليل على باب ألحان\nح يخش ازاي و الدنيا نهار\nو قلوب و نفوس كده ع المكشوف\nعريانة تمام\nو تعالى نشوف\n\nشوف دا اللي هناك\nقدامه كاسين\nمع انه لوحده\nما هوش اتنين\nو كتير بيبصه\nو مش فاهمين\nو الكاس دا لمين\nو الكاس دا لمين\n\nاهو دا اللي بنظرة عين\nشبكوه\nو فاتو له الكاس مليان\nو فاتوه\nو حكايته طويلة و همه تقيل\nوحقول لك ايه\nو حعيد لك ايه\nراح يملا عيونه بحلم جميل\nبياع السهد ملا له عنيه\n\nو ترن ف جو ألحان ألحان\nنشوانة تخلي المولد هس\nو غزالة بتتغزل ف حصان\nو تقول له احبك انت و بس\nو يفز هناك سيدنا المنطور\nو يطب الكاس ف اديه مكسور\nو تقول غشاشة بتلعب بيك\nو يرد التاني عليه بفتور\nطب و انت مزعل نفسك ليه\nحشري\nو سخيف\nو ح قولك ايه\nو مانو لي يقول\n» موس أندك خق «\nو السامر يضحك لما يطق\nو يحط الحشري عنيه ف الأرض\nو يقوم و يقوم يطوح مرة يمين\nو يميل زي البخت اشمال\nو ف جو الليل يفرق مسكين\nلا يغير حال\nو لا يشغل بال\n\nالحظ حمار من غيرحمار\nفقد التمييز\nزي الخفافيش\nهجرو البساتين\nسكنو الدهاليز\nو الحظ بطبع غباوته عنيد\nو دماغه حديد\nلو يعند حتى على الغزلان\nينسخطو معيز\n\nو نسيب دهليز\nو نخش ف باب\nو نعد باب ندخل سرداب\nو نلاقي ضحايا الليل واقفين\nو الحظ بيلعب بالأعصاب\n\nطبليه عليها نمر بنظام\nمن واحد لما يمكن الألف\nو الدنيا زي ما هي تمام\nعلى هيئة كورة\nتدور وتلف\nو شنب مفتول\nيصرخ و يقول\nاللقمة بتنده اكالها\nو الرزق نصيب\nو الدنيا الدايرة ف احوالها\nزي المجاذيب\nالصبح معاك\nو الظهر عليك\nو الحظ لو ادي\nما بينقيش\nجربها و يمكن لو تديك\nمن جودك برضه ما تحرمنيش\nقرب قرب\nجرب جرب\nو دي لعبة حظ مفيش تبكيش\n\nو الكورة تدور زي البندور\nتحرق على ناس و تجامل ناس\nو الشيخ سلمون عبد المقدور\nوواقف على اعصابه و محتاس\nيلعب ع الستة\nالخمسة تصيب\nينقل ع الخمسة\nالخمسة تخيب\nو خلاص الحظ\nاداله قفاه\nو الحظ ان ولى\nبيبقى عجيب\nكلها ساعتين\nو صريخ سلمون لعلع مقاملت\nنهاود و سيكا و رست و صبا\nو حجاز و بيات\nيا فلوسي\nيا خراب البيت يا نهار الشوم\nطب المسكين من طوله و رفض\nو الناس ملهية ف احوالها\nبيدوسوا عليه\nو بتاع الكورة مشغلها\nحيبطل ليه\nو اللقمة بتنده اكالها\nطب و دا كله ايه ؟\n\nالشارع نايم\nتحت جناح الليل همدان\nو عيون النور\nسهرانة بتنعس ع العمدان\nو الكون ملفوف\nبعباية نسجها الليل بالخوف\nو ف بحر الظلمة\nرأيت على بعد شبح انسلن\n\nحققت بعيني\nلقيتها يمامة و كاسرة الطوق\nكرابيج الليل\nناقشينها جراح\nمن تحت لفوق\nو الأسى ف عنيها\nمصحي الشكوى تقول حواديت\nحواديت\nما لهاش علاقات بالشوق\nو ليالي الشوق\n\nمسيت و رميت ع الحلو سلام\nقالت سلامين\nانا قلت لوحدك ليه يا حمام\nو وليفك فين\nمالك بالليل وصال الرعب\nخليك يا حمام عايش للحب\nشالت بجناح\nحطت بجناح\n\nو رتني جراح تحت الجناحين\nو قالت لي زمان الحب ما راح\nو بقى لنا سنين ف الليل تايهين\nخدمني الليل\nو أداني الليل\nو رميت له الغالي بسعر زهيد\nو سقاني الشهد و دقت الويل\nو كساني حرير و لبست حديد\nو عرفت الناس م الراس للديل\nو آمنت بأن الكل عبيد\nو قالتها و طارت ف ثوابي\nو انا شارد سرح و اتصور\nو غمزني الفجر و صحاني\nعلى الكون\nحيكون بكرة منور","url":"https://fnanen.com/klmat/alaghany/a/alshy5-amam/fy-allyl.html?arabic=%D9%81%D9%8A%20%D8%A7%D9%84%D9%84%D9%8A%D9%84"}