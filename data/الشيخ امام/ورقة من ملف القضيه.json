{"title":"ورقة من ملف القضيه","lyrics":"إنت شيوعي\nأنا مصراوي\nإنتو مصايب إنتو بلاوي\nممكن أعرف مين الأول بيكلمني\nإحنا نيابة أمن الدولة\nدول مين\nدولة مصر\nمصر العشه ولا القصر\nأيوه حنبدي ندور ونلف حاجه تنرفز خالص\nإف\nمالك ... شايل طاجن خالك\nلم لسانك ما تخرفش\nأنا ما اقصدش اهانتك طبعا\nأيوه استعبط\nلاما اعرفش\nإيه رأيك في سفارة كوريا\nإيه رأيك في قضية مصر\nمصر ف وحده\nهى وسوريا وليبيا ولازم ييجي النصر\nييجي منين وازاى ولمين\nآدى كلام الشيوعيين\nأنا من حقي\nحق ف عينك\nأنا بتكلم بيني وبينك\nيعني كلام بره التحقيق\nإذا كانش يسبب لك ضيق\nطيب قول\nمين مسئول ؟\nمين مسئول عن إيه يا إخينا\nع إللي جرى لنا ف غزه وسينا\nأنت شيوعي أكيد وطاوعني\nفض دمغك من دي قضيه شعبنا جاهل\nمهما تقول له\nمش حيآمن بالشيوعية\nما الشيوعية فى فيتنام\nإيه رأيك فيهم يا همام\nمش بطال مش بطال\nلكن إحنا .. ورانا عيال\nطب ما نحارب لجل عيالنا\nيطلعوا أسعد من أجيالنا\nإنت الظاهر مخك فاضي\nوحتتعبني معاك ع الفاضي\nوأنا بحبحت معاك بكفايه\nإبقي اتفلسف عند القاضي\nهى قضيه ؟\nلأ ملوخية\nأمال فاهم إيه آمال هى الدولة دى لعب عيال\nممكن أعرف أنا هنا ليه\nأيوة حتعرف\nأمال إيه\nيوم خمسه وعشرين الماضي\nإيه مشاك عند التحرير\nتحرير إيه يا جناب القاضي\nأنا مش فاضي\nبكره تصير\nبطل غلبه وجاوب دوغري\nأنا غلباوي كده من صغري\nكل الشيوعيين أمثالك\nآخر غلبه وقله ذوق يحصل إيه لو تمشي ف حالك\nفاكر نفسك مين\nما تفوق\nلو راح افوق\nمش من مصلحتك\nأنا معجب جدا بصراحتك\nإيه رأيك فى حكايه الطلبه\nحاجه عظيمه بشرة خير\nإنت دماغك ينفع جزمه\nوانت لسانك ينفع سير\nإخرس قطع لسانك سافل\nكتر خيرك\nمخك قافل\nمين وداك بقي عند الطلبه رايح ضمن المندسين\nرحت أناقشهم واسمع منهم\nتسمع منهم إيه يا سي طين\nدول عايزين الدنيا تولع علشان أصلا\nمش فاهمين\nهى الحرب يا عالم لعبه\nدى بتتكلف بالملايين\nوأنت حتدفع إيه من جيبك\nامال ح ادفع من جيب مين\nإنت حمار وخدوك فى مشمك رحت هناك زى الباقيين\nعاملين لجنه\nوقال وطنيه\nمش ممكن دول وطنيين\nوجماعة أنصار الثورة\nوفلسطين وهباب الطين\nما نخلينا يا سيدي في حالنا\nمالنا ومال الفدائين\nهو إحنا اللي نهبنا بلدهم\nدول عالم صيع فاقدين\nقتلوا الراجل عند الشيراتون\nوإحنا إللي طلعنا القاتلين\nوصفي التل دا كلب وخاين\nاهو كل العالم خاينين\nواحد صاحبي مراته مرافقه\nوهو مرافق\nييجي عشرين\nأمريكا بتزعل وبتحرن\nهو إحنا يا عالم ناقصين\nمش نستعبر\nم إللي جرالنا\nونعيش بقي زى العايشين\nدي عيال عملا للشيوعيه\nوإحنا عدو الشيوعيين\nورق دمك بس يا بيه\nمين مساعدكو بقالكو سنين\nبيساعدونا صحيح يا سي بعجر\nعلشان أصلا مش فاهمين\nإحنا حيلتنا منين نديهم\nونسددهم بالملايين\nيمكن يعني قضيه مبدا\nمبدا مين وزكايب مين\nهي دى عالم تعرف مبدا\nدولا باقول لك\nناس مجانين\nاخترعولنا السد العالي\nعلشان نبقي اشتراكيين\nإشتراكيه هناك ف بلدهم\nوإحنا ف دارنا\nنعيش حرين\nعايزين الفلاح الجاهل\nيتساوى بالمحترامين\nوكمان قال\nتحديد ملكيه\nأبو ألفين\nيدوه خمسين\nشغل ملاحده وعالم كفره\nومخالفين أحكام الدين\nوالعمال رخرين اسم الله\nفاهمين روحهم\nبني آدمين\nناس عايزين الحرق بولعه\nدا كله من الشيوعيين\nنشروا لنا الأفكار السوده\nأولاد الكلب الملاعين\nمين وداك بقي عند الطلبه\nانطق قول\nاتكلم مين\nهما إيه مطالبهم ؟\nانت حتستجوبني يا شاطر\nلأمش قصدى\nبس أنا باسأل\nكانوا طالبين كراريس ومساطر\nولا مطالب ميه الميه\nكل الشعب مآمن بيها\nدول طالبين حرب وشعبيه\nمين مجنون بقي\nحيمشيها\nعايزين يدوا الرتش سلاح\nعشان تحصل فيها مجازر\nأنا لو أشوف حلوف فلاح\nشايل شومه\nلازم اهاجر\nلازم بينه وبينك دم\nدم ف عينك\nهس اتلم\nثم نحارب ليه\nوبايه\nبسلاح ما يموتش بعوضه\nورق دمك بس يا بيه\nالحرب ضروره ومفروضه\nواهو نفس سلاحنا المظلوم\nفي فيتنام دابح أمريكا\nدى طبيعه أرض يا بني آدم\nبطلوا بقي كدب وبولوتيكا\nطب ما الهند بنفس سلاحنا\nفى باكستان\nبعزقت الغرب\nرأيك يعني ضروري ان إحنا\nوحتما يعني نخش الحرب\nطيب\nحاضر\nفين المخبر\nحتغير رأيك\nبالضرب","url":"https://fnanen.com/klmat/alaghany/a/alshy5-amam/or8t-mn-mlf-al8dhyh.html?arabic=%D9%88%D8%B1%D9%82%D8%A9%20%D9%85%D9%86%20%D9%85%D9%84%D9%81%20%D8%A7%D9%84%D9%82%D8%B6%D9%8A%D9%87"}