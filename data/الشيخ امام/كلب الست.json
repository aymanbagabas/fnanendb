{"title":"كلب الست","lyricist":"احمد فؤاد نجم","lyrics":"ف الزمالك من سنين\nو ف حمى النيل القديم\nقصر من عصر اليمن\nملك واحدة من الحريم\n\nصيتها أكتر م الأدان\nيسمعوه المسلمين\nو التتر\nو التركمان\nو الهنود\nو المنبودين\n\nست فاقت ع الرجال\nف المقام و الاحترام\nصيت و شهرة\nو تل مال\nيعني في غاية التمام\n\nقصره يعني هي كلمة\nليها كلمة ف الحكومة\nبس ربك لجل حكمة\nقام حرمها م الأمومة\nو الأمومة طبع ثابت\nجوه حوا من زمان\nتعمل ايه الست\nجابت فوكس رومي و له وان\n\nفوكس دا عقبال إملتك\nعنده دستية خدامين\nيعني مش موجود ف عيلتك\nشخص زيه يا اسماعين\n\nو اسماعين دا يبقى واحد\nم الجماعة الغلبانين\nاللي داخو ف المعاهد\nو المدارس من سنين\n\nحب يعمل واد فكاكه\nو يمشي حبه ف الزمالك\nو القيامة و الفتاكة\nيرموا طبعا ع المهالك\nغم سمعه من قيامته\nحب يعمل فيها فله\nبعد ما ألوط بيجامته\nاشترى حتة مجله\n\nقول مش بيقراف حكاية\nمن حكايات الغرام\nو اندماجه ف القرايه\nخلا مشيه مش تمام\n\nع اليمين يحدف بعيد\nخطوتين\nو تروح شمال\nلمحه فوكس من الحديد\nقال دا صيد\nسهل و حلال\n\nهب نط ف كرشه دوغري\nجاب بيجامته لحد ديلها\nاسماعين بدال ما يجري\nقال يا رجلي\nرجلي مالها\n\nبص شاف الدم سايح\nمن عاليها و من واطيها\nو ياللي جاري\nو ياللي رايح\nالمجلة مش لاقيها\n\nحبه و تلمو الظنايا\nاللي هما البوابين\nو الهكايه و الروايه\nقال لهم دا كلب مين ؟\nكلب مين\nما كلب مينشي\nسمعه لبخ حبتين\nقال له واحد فيهم امشي\nاللي جابك انده مين\n\nقال دا شارع يا مواشي\nللجميع\nراكب و ماشي\n\nكلمة من دا\nو كلمة من دا\nظاطو و انقلبت فضيحة\nقول نهايته و القصد من دا\nاسماعين شرب الطريحة\n\nراحو اسم الشرطة جمعا\nو النيابة كفيلة بيهم\nو اترموا ف الحجر طبعا\nلما ييجي الدور عليهم\nشاف بلاوي ما تنحكيش\nم الهفايا المحبوسين\nقال يا عالم\nيا شاويش\nيا نيابة .. يا مسؤلين\n\nخلصوه بعد المناهدة\nجثه\nمن جحر الديابه\nهي يمكن ساعة واحدة\nكان ف مكتب النيابة\n\nقال له ـ مالك يا اسماعين\nقال له ـ زي البمب مالي\nقال له ـ عضك فوكس فين\nقال له ـ سيبني أروح لحالي\nانت شوف سي فوكس يمكن\nخد تسمم غصب عني\nالوكيل قال برضه ممكن\nو الشاويش قعد يغني\nهييص يا كلب الست هيص\nلك مجامك ف البوليس\nبكرة تتولف وزارة\nللكلاب\nياخدوك رئيس\n\nانت توى ف النيابة\nتسعمية من الغلابة\nطب يا ريت يا فوكس كنا\nو لا تربطنا الجرابة\n\nانت فين و الكلب فين\nانت كده يا اسماعين\nطب دا كلب الست يا ابني\nو انت تطلع ابن مين\n\nبشرى لصاحب الديول\nولــللي له أربع رجول\nبشرى لسيادنا البهايم\nمن جمايس أوعجول\nاللي صاحبه يا جماعة\nله أغاني ف الاذاعة\nراح يدوس فوق الغلابة\nو النيابة\nبالتباعة\nهيص يا كلب الست هيص\nهيص يا كلب الست هيص","url":"https://fnanen.com/klmat/alaghany/a/alshy5-amam/klb-alst.html?arabic=%D9%83%D9%84%D8%A8%20%D8%A7%D9%84%D8%B3%D8%AA"}