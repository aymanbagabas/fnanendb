{"title":"كلمتين","lyricist":"احمد فؤاد نجم","lyrics":"كل عين تعشق حليوة\nو إنتي حلوة في كل عين\nيا حبيبتي أنا قلبي عاشق\nو اسمحيلي بكلمتين\nكلمتين يا مصر يمكن\nهما أخر كلمتين\nحد ضامن يمشي آمن\nأو مِـآمن يمشي فين\n..........................\nشابة يا أم الشعر ليلي\nو الجبين شق النهار\nو العيون بحرين أماني\nو الخدود عسل و نار\nو اللوالي ( اللؤلؤ) بابتسامتك\nيحكوا أسرار المحار\nيللي ساكنة القصر عالي\nإيمتى يهنالي المزار\nكلميني يا صبية\nطال علي َّ الانتظار\nكلمتين يا مصر يمكن\nهما أخر كلمتين\nحد ضامن يمشي آمن\nأو مِـآمن يمشي فين\n.....................\nقصرك المسحور غيلانو\nأغبى من دود  الغيطان\nبعد مص الغصن الاخضر\nينحتوا عضم العيدان\nو اللي خلى الارض خضرا\nو اللي خلى الدار آمان\nعاش بجور ملو جوفه\nمات بخوفه من الغيلان\nطوّع الغلبان\nما قالش عن شقا العمر اللي كان\nكلمتين بمصر يبقوا\nهما أخر كلمتين\nحد ضامن يمشي آمن\nأو مِـآمن يمشي فين\n....................\nأدي كلمة من عذابي قلتهالك\nباقي كلمة\nمن حنيني صنتهالك\nفي الضلوع من دنيا ظلمة\nكنت خايف يلمحوها\nيقتلوها في سكة ظلمة\nسقسقت و النور بشاير بشاير\nزهرة الصبار يا سلمى\nيا نسيم الشوق يا طاير يا طاير\nخد لمصر في الصبح كلمة\nطول ما يبقى الركب ساير\nبالبصاير و العينين\nيبقى ضامن يمشي آمن\nيبقى عارف يمشي فين","url":"https://fnanen.com/klmat/alaghany/a/alshy5-amam/klmtyn.html?arabic=%D9%83%D9%84%D9%85%D8%AA%D9%8A%D9%86"}