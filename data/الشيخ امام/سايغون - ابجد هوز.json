{"title":"سايغون - ابجد هوز","author":"احمد فؤاد نجم","composer":"الشيخ امام","lyrics":"أبـجد هــوز حطي كــلمن إفتح صفحة إمســـــك قلمن\nإكتب زي الناس ما بتنطق سقطت سايجون رفعوا العلمن\nطلعت شــــمس اليوم ده أغاني كل ما نسمع نعشق تاني\nطلعت شمس اليوم ده حريقه تكوي الجرح وتبري الألمن\nســــايجون عادت للثوار فـــوق الدم وتحت النار\nجدوا فوجدوا زرعوا فحصدوا وإحنا إيدينا للسمسار\nواللي قالوه السمسارجية واللي حكاه السمساردار\nلما قروه القروانجية بالمستعدل والمندار\nهتش ونتش بعزم الصوت  عن أمريكا وهول أمريكا\nزعموا الفانتوم شايل موت  سقط الموت بعلم أمريكا\nجاتكو فضيحه يا طبقه سطيحة وعاملة فصيحة وجايبة العار\nوكتبنجية وفصحنجية وسمسارجية وسمساردار\nسايجون درة يا ثوار عادت حره للأحرار\nده احنا حنشبع بكرا أغاني إسمع وحفظ يا كتباني\nواثبت عندك فى الأوراق مصر بتنضح بالأشواق\nمصر عروسة وبكرا عريس والعشاق  إحنا العشاق\nفينا وبينا ولينا الثورة إحنا الثورة وهي الناس\nفينا الماضي وبينا الحاضر والمستقبل هو الناس","url":"https://fnanen.com/klmat/alaghany/a/alshy5-amam/sayghon---abjd-hoz.html?arabic=%D8%B3%D8%A7%D9%8A%D8%BA%D9%88%D9%86%20-%20%D8%A7%D8%A8%D8%AC%D8%AF%20%D9%87%D9%88%D8%B2"}