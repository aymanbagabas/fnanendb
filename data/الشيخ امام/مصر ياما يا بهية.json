{"title":"مصر ياما يا بهية","lyricist":"احمد فؤاد نجم","composer":"الشيخ امام","lyrics":"يسبق كلامنا سلامنا يطوف ع السامعين معنا\nعصفور محندق يزقزق كلام موزون و له معنى\nعن الارض سمرا و قمرا\nو ضفه و نهر و مراكب\nو رفاق مسيرة عسيرة\nو صورة حشد\nو مواكب\nف عيون صبية بهية\nعليها الكلمة و المعنى\n\nمصر يا امّة يا بهية\nيام طرحة و جلابية\nالزمن شاب و انتي شابة\nهو رايح و انتي جاية\nجايه فوق الصعب ماشية\nفات عليكي ليل و مية\nو احتمالك هو هو\nو ابتسامتك هي هي\nتضحكي للصبح يصبح\nبعد ليلة و مغربية\nتطلع الشمس تلاقيكي\nمعجبانية و صبية\nيا بهية\n\nالليل جزاير جزاير\nيمد البحر يفنيها\nو الفجر شعلة ح تعلا و عمر الموج ما يطويها\nو الشط باين مداين\nعليها الشمس طوافة\nايدك في ايدنا\nساعدنا\nدي مهما الموجة تتعافى\nبالعزم ساعة جماعة\nو بالأنصاف نخطيها\n\nمصر يا امّة يا سفينة\nمهما كان البحر عاتي\nفلاحينيك ملاحينيك\nيزعقوا للريح يواتي\nاللي ع الدفة صنايعي\nو اللي ع المجداف زناتي\nو اللي فوق الصاري كاتب\nكل ماضي و كل آتي\nعقدتين و التالته تابتة\nتركبي الموجة العفية\nتوصلي بر السلامة\nمعجبانية و صبية.. يا بهية\n\nو يعود كلامنا في سلامنا يطوف ع الصحبة حلواني\nعصفور محني يغني\nعلى الأفراح ومن تاني\nيرمي الغناوي تقاوي\nتبوس الأرض\nتتحنى\nتفرح\nو تطرح\nو تسرح\nو ترجع تاني تتغنى\nاللي بنى مصر كان في الأصل حلواني","url":"https://fnanen.com/klmat/alaghany/a/alshy5-amam/m9r-yama-ya-bhyt.html?arabic=%D9%85%D8%B5%D8%B1%20%D9%8A%D8%A7%D9%85%D8%A7%20%D9%8A%D8%A7%20%D8%A8%D9%87%D9%8A%D8%A9"}