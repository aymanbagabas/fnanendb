{"title":"كل عين تعشق حليوه","lyricist":"احمد فؤاد نجم","composer":"الشيخ امام","date":"1973","lyrics":"كل عين تعشق حليوة وإنتِ حلوة ف كل عين\nيا حبيبتي قلبي عاشق واســــمحي لي بكلمتين\nكلمتين يا مصر يمكن هما آخر كلمتين\nحد ضامن\nيمشي آمن\nأو مآمن يمشي فين ؟\n\n---\nشابة يا أم الشعر ليلي والجبين شق النهار\nوالعيون بحرين أماني والخدود عسل ونار\nواللوالي فى إبتسامتك يحكوا أسرار المحار\nيا للي ساكنه القصر عالي إمتى يهنا لي المزار\nكلميني يا صبية طال على الانتظار\nكلمتين يا مصر يمكن هما آخر كلمتين\nحد ضامن\nيمشي آمن\nأو مآمن يمشي فين\n---\nقصرك المسحور غيلانه أغبي من دود الغيطان\nبعد مص الغصن الاخضر ينحتوا عضم العيدان\nوإللي خلا الارض خضرا وإللي خلا الدار أمان\nعاش بجوعه ملو جوفه مات بخوفه م الغيلان\nروح الغلبان ما قالشِ عن شقا العمر إللى كان\nكلمتين لمصر يبقوا هما آخر كلمتين\nحد ضامن يمشي آمن\nأو مآمن يمشي فين\n---\nآدي كلمة من عذابي قلتها لك باقي كلمة\nمن حنيني صنتها لك في الضلوع من دنيا ظالمة\nكنت خايف يلمحوها يقتلوها ف سكة ظلمة\nشقشقت والنور بشاير زهرة الصبار يا سلمى\nيا نسيم الشوق يا طاير خد لمصر الصبح كلمة\nطول ما يبقي الركب ساير بالبصاير والعينين\nيبقي ضامن\nيمشي آمن\nيبقي شايف\nيمشي فين","url":"https://fnanen.com/klmat/alaghany/a/alshy5-amam/kl-3yn-t3sh8-7lyoh.html?arabic=%D9%83%D9%84%20%D8%B9%D9%8A%D9%86%20%D8%AA%D8%B9%D8%B4%D9%82%20%D8%AD%D9%84%D9%8A%D9%88%D9%87"}