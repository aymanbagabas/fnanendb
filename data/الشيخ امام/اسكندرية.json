{"title":"اسكندرية","author":"احمد فؤاد نجم","composer":"الشيخ امام","lyrics":"يااسكندرية بحرك عجايب\nياريت ينوبنى من الحب نايب\nتحدفنى موجة على صدر موجة\nوالبحر هوجة والصيف مطايب\nاغسل هدومى ..\nوانشرهمومى ..\nعلى شمس طالعة وانا فيها دايب\n\nكأنى فلاح من جيش عرابى\nمات ع الطوابى وراح فى بحرك\nكأنى نسمة فوق الروابى\nمن البحر جاية تغرق فى سحرك\nكأنى كلمة من عقل بيرم\nكأنى غنوة من قلب سيد\nكأني جوا المظاهره طالب\nهتف باسمك ومات معيد\nكأني صوت النديم في ليلك\nبيصحي ناسك يشدوا حيلك\nكأني طوبه من بيت في حاره\nكأني دمعه في عيون سهارى\nكأني نجمه فوق الفناره\nتهدي الحيارى والبدر غايب\n\nيا اسكندريه .. يامصراويه\nعلى سن باسم .. على ضحكه هاله\nالبحر شباك ومشربيه\nوانتي الاميره ع الدنيا طاله\nيا اسكندريه .. عاشق وبدي\nارتاح في حضنك .. والود ودي\nيكون كلامي .. عربون غرامي\nوبالمحبه ناخد وندي\n\nيا اسكندريه فيكي الغلابه\nع الرزق يسعوا ولايناموش\nصبح صباحهم رجع مساهم\nوزاد شقاهم .. ومارتاحوش\nيا عيني ع اللي الزمان تعبهم ..\nوضاع تعبهم ومالتقوش ..\nنزل شبكهم في بحر طامي ..\nطلع شبكهم على فاشوش ..\nوفيكي بين البشر .. ديابه\nوفيكي فوق البشر .. وحوش\nوفيكي ناس مغرمين صبابه\nلو خان زمانهم مابيخونوش\nوفيكي خمري .. سلمت امري\nما اقدرش اشوفه .. وما اغنيلوش","url":"https://fnanen.com/klmat/alaghany/a/alshy5-amam/askndryt.html?arabic=%D8%A7%D8%B3%D9%83%D9%86%D8%AF%D8%B1%D9%8A%D8%A9"}