{"title":"صبر ايوب","author":"احمد فؤاد نجم","lyrics":"فين آخر الصبر ياشيخ أيوب\nو لأمتى الحر يبات مغلوب\nالجو ضباب\nالوقت غروب\nالديب ع الباب\nالباب موروب\nالحرب الحرب الحرب\nو لا غير الحرب سبيل\nو الضرب الضرب الضرب\nعلى ناصية كل ذيل\nالنار و العار\nلعدو الدار\nو الموت للخاينين و الغدار\n\nكان جدي كبير السن وكان\nبيقوللي كلام\nزي القرآن\nالحق عجوز و قديم و يغر\nلكن ما مايموتش و له طلاب\n\nو التار قنطار\nفوق كتف الحر\nو الصبر ف وقت البلوة عذاب\nو العزم صديق ف الوقت المر\nو لا غير العزم\nتلاقي صحاب\nو الأرض براح\nو ان داسها الذل\nتضيق بالناس\nو الخضرة تموت\nو يعربد فيها البوم أجناس\n\nو لا تبقى حياة\nو لا يبقى نظام\nو لا خطوة تسير بالناس\nقدام\nو لا تعرف بكرة\nحيجي بأيه\nو لا تفهم معنى لأي كلام\n\nو نلف نلف\nو برضه نقول\nالحرب سجال\nداير على طول\nو السكة أمل\nو النية عمل\nو الجهد حياة\nو الراحة شلل\n\nيا زنود الناس الشغالة\nملعونة الراحة\nف خط النار\nالنصر عروسة يارجالة\nلكن ممهورة\nبالاصرار\nالتار يا عروبتنا\nالتار\nالتار فوق رقبتنا\nقنطار\nو خلاص الشعب الحر اختار\nالحرب\nالحرب\nالحرب\nو ليحيا كفاح الشعب","url":"https://fnanen.com/klmat/alaghany/a/alshy5-amam/9br-ayob.html?arabic=%D8%B5%D8%A8%D8%B1%20%D8%A7%D9%8A%D9%88%D8%A8"}