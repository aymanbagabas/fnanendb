{"title":"ياللي جيت من شط تاني","lyricist":"احمد فؤاد نجم","composer":"الشيخ امام","lyrics":"ياللي جيت من شط تاني\nحبتين ورجعت تاني\nجيت منين .. ورحت فين ..\nحاجة يابا محيراني\nرحت فين يابا وفين راحوا اللي قبلك\nبدي أقول لك كلمتين أنا بدي أقابلك\nواسألك عن سر يابا.. سر حير ناس كتير\nالصغير والكبير.. والغني قبل الفقير\nانت يوم ما جدي جابك من هناك جيت منين؟\nواما سبت الناس ودنيا الناس وراك رحت فين؟\nواحنا جينا ازاي وليه؟\nحكمة المشوار ده ايه؟\nعم عباس الغفير\nوسليمان ساعي المدير\nوالمحافظ والوزير\nكلنا ماشيين طابور والقدر داير يدور\nبالكاسات بين المواكب ع اللي ماشي واللي راكب\nواللي يجي الدور عليه يلقى كاسه بين إيديه\nواللي يشرب كاسه يطلع م الطابور\nواللي يطلع بيتاويه جوف القبور\nوالقبور سعرانه لم قالت كفاية\nوالقدر .. والقدر يسقي القلم دم الدواية\nوالقلم .. والقلم يكتب ويشطب\nواللي يشطب اسمه يشرب .. سخن بارد كله وارد\nمستحيل .. مخلوق حيهرب\nرحت فين يا با وفين راحوا اللي قبلك\nبعد مشوار العذاب إيه إنكتبلك\nاللي راح قبلك ماجاش من يوم ما راح\nواللي جه بعدك بينده ع اللي راح\nبس فين هوه اللي راح يشوف ويسمع\nاللي راح مجبش سيره\nواللي جاي غرقان في حيرة\nوالطابور ماشي وجاهل ايه حكايته\nالقدر هو اللي شايف ايه بدايته\nوالقدر هو اللي عارف فين نهايته\nوإحنا ماشيين في المواكب\nزي قلعان المراكب\nقد ما يميل الهوا بنميل معاه\nلا قلنا لأه يا هوا ولا قلنا أه\nواللي يقدر بالعمل يترك أثر في الطابور\nيبقى اسمه في الخلود رغم القدر والقدور\nهي دي من غير كلام\nحكمة المشوار تمام\nواسأل الناس الكتير\nالصغير والكبير والغني زي الفقير","url":"https://fnanen.com/klmat/alaghany/a/alshy5-amam/yally-jyt-mn-sh6-tany.html?arabic=%D9%8A%D8%A7%D9%84%D9%84%D9%8A%20%D8%AC%D9%8A%D8%AA%20%D9%85%D9%86%20%D8%B4%D8%B7%20%D8%AA%D8%A7%D9%86%D9%8A"}