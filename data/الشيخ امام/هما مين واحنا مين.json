{"title":"هما مين واحنا مين","author":"احمد فؤاد نجم","composer":"الشيخ امام","date":"1984","lyrics":"هما مين واحنا مين\nهما الأمرا والسلاطين\nهما المال والحكم معاهم\nواحنا الفقرا المحكومين\nحزر فزر شغل مخك\nشوف مين فينا بيحكم مين\nاحنا مين وهما مين\nاحنا  الفعلا البنايين\nاحنا السنة واحنا الفرض\nاحنا الناس\nبالطول والعرض\nمن عافيتنا تقوم الارض\nوعرقتنا يخضر بساتين\nحزر فزر شغل مخك\nشوف مين فينا\nبيخدم مين\nهما مين واحنا مين\nهما الامرا والسلاطين\nهما الفيلا والعربيه\nوالنساوين المتنقيه\nحيوانات استهلاكيه\nشغلتهم حشو المصارين\nحزر فزر شغل مخك\nشوف مينا فين بياكل مين\nاحنا مين وهما مين\nاحنا قرنفل على ياسمين\nاحنا الحرب حطبها ونارها\nواحنا الجيش اللي يحررها\nواحنا الشهدا ف كل مدراها\nمنتصرين او منكسرين\nحزر فزر شغل مخك\nشوف مين فينا بيقتل مين\nهما مين واحنا مين\nهما الامرا والسلاطين\nهما مناظر بالمزيكه\nوالزفة وشغل البولوتيكا\nودماغهم طبعا استيكه\nبس البركه في النياشين\nحزر فزر شغل مخك\nشوف مين فينا\nبيخدع مين\nهما مين واحنا مين\nهما الامرا والسلاطين\nهما بيلبسوا اخر موضه\nواحنا بنسكن سبعة ف اوضه\nهما بياكلوا حمام وفراخ\nواحنا الفول\nدوخنا وداخ\nهما بيمشوا بطيارات\nواحنا نموت\nبالاوتوبيسات\nهما حياتهم بمبي جميله\nهما فصيله واحنا فصيله\nحادي يا بادي يا عبد الهادي\nياللي عليك قصد الغنوا دي\nلما الشعب يقوم وينادي\nيا احنا ياهما في الدنيا دي\nحزر فزر شغل مخك\nشوف مين فينا\nحيغلب مين","url":"https://fnanen.com/klmat/alaghany/a/alshy5-amam/hma-myn-oa7na-myn.html?arabic=%D9%87%D9%85%D8%A7%20%D9%85%D9%8A%D9%86%20%D9%88%D8%A7%D8%AD%D9%86%D8%A7%20%D9%85%D9%8A%D9%86"}