{"title":"ياصاحبي مليت من كثر الاعذار","lyrics":"ياصاحبي مليت من كثر الاعذار ... قلبي سمح ماعاد لي رغبة ٍ فيك\n\nعقب الغلى بعناك بخس الاسعار ... دور على غيري عسى الله يهنيك\n\nعرفت قصدك عند ماجات الاسرار ... وعقب الموده عفت شوفك وطاريك\n\nاحسبك مخلص وانت خاين وغدار ... لاتعتذر والله ماعاد اصافيك\n\nشاهدت بعيوني جميع الذي صار ... ونسيت وقت ٍ فيه اقدرك واغليك\n\nصفحتك عقب الود جا فوقها غبار ... مادمت بايعني فلا والله اشريك\n\nوالدبله الي عندنا شبه تذكار ... اهديتها لفلان من شان اجازيك\n\nوما دمت قطّعت الموده بمنشار ... اصبح طريق الشوق عسر المساليك\n\nوابشرك احرقت صورتك بالنار ... وارتاح قلبي عندما ولعت فيك","url":"https://fnanen.com/klmat/alaghany/b/bshyr-shnan/ya9a7by-mlyt-mn-kthr-ala3zaar.html?arabic=%D9%8A%D8%A7%D8%B5%D8%A7%D8%AD%D8%A8%D9%8A%20%D9%85%D9%84%D9%8A%D8%AA%20%D9%85%D9%86%20%D9%83%D8%AB%D8%B1%20%D8%A7%D9%84%D8%A7%D8%B9%D8%B0%D8%A7%D8%B1"}