{"title":"وافيت قبل امس بالديره عجوز","lyrics":"وافيت قبل امس في الديره عجوز ... عليها واشكالها اللعنه تجوز\nما تقرب امر ٍ خبيث الا تفوز ... همها في العمر تحليل الحرام\nقربت مني وقالت في ندم ... هالطريق يودي لسوق الغنم\nقلت انا مدري اسألي شخص ٍ فهم ... وابعدت عنها وتوسطت الزحام\nتابعتني والعيون مشهرات ... تركض بسرعه ورافعة العباة\nقلت وش تبغين قالت لك وصاة ... جارنا ابو فلان يهديك السلام\n\nقلت هذا اللي تسمين اجهله ... قالت تعرفه وتعرف منزله\nبتعترف ولا يالله نوصله ... يظهر الكذاب منا بالكلام\nقلت انا والله غشيم في البلد ... لا اعرف شوارع ولا اعرف احد\nواحلف لك ايمان في الرب الصمد ... اني معك صادق ٍ في ذا الكلام\nقالت الايمان عندك جاهزه ... ولو نقضي الفين حلف ٍ بارزه\nحجتك هذي قديمه وبايزه  ... يالله مشينا لا يجينا الظلام\n\nوقلت انا مواعدلي انسان عزيز ... وسط منفوحه ومن حول النشيز\nبوصله اخشى ان موعدنا يبيز ... ابعتذر منه وارجعلك قوام\n\nقالت اصبر شف معاي اربع صور ... حافظتها لك يجيلي من شهر\nواظهرت من بينهن صورة قمر ... يبري الالام ويزيل السقام\nقامت بي الارض والدنيا تدور ... ودخلت بعد الزعل دنيا السرور\nوقربت مني وقالت في غرور ... بتروح والا لا تطول في الكلام\nقلت انا بمشي معك للي تبين ... لو في طريقي ذياب جايعين\nوان ما كفى اليوم لو نقعد سنين ... انا تحت امركم ياهل الغرام\n\nقالت مشينا وخلك من بعيد ... من شان في البيت انسان عنيد\nكل ما قلنا نسى عناده يزيد ... قليل حشمه ولطف واحترام\nقلت انا بقعد على هذا الرصيف ... كله على شان من دمه خفيف\nلو يقفي البرد ويجينا المصيف ... ما رحت حتى اشوفه لو كلام\n\nراحت وفي ظرف ساعه عودت ... وقربت مني وفي يدها اشرت\nقالت مشينا ترى اللمبه طفت ... الجو صافي وشارعهم ظلام\nوادخلتني بيت مثل المقبره ... ارضا وحيشه خلاوي ومقفره\nالطوايق فاتحه ومكسره ... يشبه عشاشا تبنا للحمام\n\nقلت يا خاله اذا عندك بساط ... ارجوك هاتيه احسن من بلاط\nقالت لي ما اخبر سوى هذا السماط ... اصبر دقايق وتمشي في سلام\n\nقلت انا ما عاد ابي شي بتات ... عجلي نادي لنا زين الصفات\nقالت المذكور لاجا من الصلاة ... ينام بدري على شان الدوام\nقلت يا خاله ابي منك السماح ... بروح للبيت وارجع في الصباح\nقالت لي ارجوك خلك من المزاح ... بنوم انا وانت يابن الكرام\n\nسكت و النار في قلبي ولعت ... وقلت ابي الدكان اباخذ لي بكت\nراحت وفي ظرف دقيقه عودت ... وجابت بكت كنت من عشرين عام","url":"https://fnanen.com/klmat/alaghany/b/bshyr-shnan/oafyt-8bl-ams-baldyrh-3joz.html?arabic=&#x648;&#x627;&#x641;&#x64A;&#x62A; &#x642;&#x628;&#x644; &#x627;&#x645;&#x633; &#x628;&#x627;&#x644;&#x62F;&#x64A;&#x631;&#x647; &#x639;&#x62C;&#x648;&#x632;"}