{"title":"يا كريم المشاعر","author":"ساري","composer":"راشد الماجد","date":"2010","lyrics":"ياكريم المشاعر وش تبيني اقول = ما تركت الصعيب وما تركت السهل\nمن عرفت المعاني وانت راعي الأصول = من عرفتك تعاني وانت مثل الجمل\n\nلا تطري الغياب ولا تطري الأفول = من عرفنا الكواكب بدرنا ماافل\nما يزعزع جبل طويق ريح المحول = العزا يا رفيقي في الصبر والعمل\n\nوان مشيت بطريقك احتزم بالحلول = افتر الرأي واضرب بين ظلم وعدل\nيا قوي التوكل من تصبر ينول = ريح البال تكفى يا ثقيل الحمل\n\nلو حسبنا حساب سهيل قبل الدخول = ما تساقط رطبنا من علو النخل\nالليالي تقلب والعتب للفحول = والمشاريه واجد بس من يحتمل\n\nلو سقينا عتبنا كل ريق معسول = ما تحن السواني للسدر والأئل\nيا طريق الترجي لا تظنه ملول = اشهد انه بيمشي لين ترخي الحبل\n\nوالمهر للبتول للي مثلك يطول = والتمني طروقه بين رفض وجدل\nلو تزرى المتون وقام جمع الفلول = ما يسد النحور الا علوم الجزل\n\nمثل حزن المغادر مثل وهج الوصول = شفت طب القلوب وشفت خطب انجلل\nبين كبت الحقيقه وبين راس الجدول = الخواطر توارت بين نقض وفتل\n\nهيم الحر هومات الشجاع الصمول = ما بعد رد شوفه للقطا والحجل\nوالله انك وسيع الصدر منتب زعول = والنعم والنعم بك والنعم بالأهل","url":"https://fnanen.com/klmat/alaghany/r/rashd-almajd/ya-krym-almsha3r.html?arabic=%D9%8A%D8%A7%20%D9%83%D8%B1%D9%8A%D9%85%20%D8%A7%D9%84%D9%85%D8%B4%D8%A7%D8%B9%D8%B1"}