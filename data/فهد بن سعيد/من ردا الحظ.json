{"title":"من ردا الحظ","lyrics":"من ردى الحظ قلبي طول الايام خايف\nخايفٍ والليالي ما تجـي لـه بكيفـه\nما تجي له بكيفه مثل ما كان شايـف\nغيب الايام جالـه بالحيـاه الكسيفـه\n\nالحيـاه الكسيفـه والعنـا والكلايـف\nعقب عزه تعرقل بالظروف الكليفـه\nالظروف الكليفه والدمـوع الذرايـف\nوالسهر والترجي بعـد فرقـا وليفـه\n\nبعد فرقا وليفـه مالقـا لـه ولايـف\nغيّم الجو واظلـم بالهمـوم العنيفـه\nالهموم العنيفـه بالظلـوع النحايـف\nخلّت القلب يرجف بالظلوع النحيفـه\n\nبالظلوع النحيفه عقب يأس وحسايـف\nوش تفيد الحسايف والقدر حط سيفـه\nالقدر حط سيفه دون زين الوصايـف\nحال من دون شوفه ما بقى غير طيفه\n\nما بقى غير طيفه داخل القلب طايـف\nطيف زين الوصايف والخدود النظيفه\nالخدود النظيفـه والثمـان الرهايـف\nيوم جيته وجاني بالعبـات الرهيفـه\n\nالعبات الرهيفه فوق ذيـك الردايـف\nوا عنا قلبي اللي ما اهتني في مصيفه\nما اهتني في مصيفه طول الايام خايف\nخايفٍ والليالي ما تجـي لـه بكيفـه","url":"https://fnanen.com/klmat/alaghany/f/fhd-bn-s3yd/mn-rda-al7zh.html?arabic=%D9%85%D9%86%20%D8%B1%D8%AF%D8%A7%20%D8%A7%D9%84%D8%AD%D8%B8"}