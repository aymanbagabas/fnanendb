{"title":"لن تكون","author":"عبدالرحمن بن مساعد","composer":"صادق الشاعر","date":"2016","lyrics":"منت أول من خذلني ولن تكون\nآخر اللي بيخذلوني لجل ذا\nلا تصدق ما في بالك من ظنون\nإنك أكثر من تسبب لي بأذى\nالتغابي فن من أذكى الفنون\nوالتذاكي من الغبي ما يحتذى\nوالوفا بي طبع لو طبعك تخون\nوالعطر ما خَصّ أحدٍ بالشَذا\nمن خلقت ولين تدركني المنون\nأعطي دون حدود طبعي هكذا\nورغم ما واجهت من غدر وطعون\nما جهرت ب ليت أو ليه وإذا\nللعطا والجود يُجزى المحسنون\nما يؤثر لو تردى اللي خذا\nلو هو كان في يوم مسكنه العيون\nفالعيون أحيان يسكنها القذى","url":"https://fnanen.com/klmat/alaghany/a/a9alh-n9ry/ln-tkon.html?arabic=%D9%84%D9%86%20%D8%AA%D9%83%D9%88%D9%86"}