{"title":"اه انا ونيت من اقصى الضمير","author":"فالح","composer":"عبادي الجوهر","lyrics":"آه انا ونيت من اقصى الضمير\nمخفيٍ حبي ولا ادري ويش اقول\nوالله إني صابرٍ وامري خطير\nقانعٍ بالصبر لو صبري يطول\n\nيا سعد والله فلا ادري ويش يصير\nلو اصرح بالهوى قيل مْهبول\nمن هوى ترف القدم همي كبير\nمثل زوله ماظهر زولٍ يزول\n\nفي هواه يقودني سلك الحرير\nلو عذلت القلب ما طاع العذول\nيابو تركي لو يجي منهم بشير\nانفتح قلبي مثل ريع الحجول\n\nالفراق يصير في وقتٍ قصير\nليت من يدري متى جمع الشمول\nحارت الرجلين عيت لا تسير\nكن يوم الهجر عن عشرين حول\n\nصرت لي يا زين في عقلي خشير\nيا ربيع القلب من عقب المحول\nصابني رمح الهوى مالي مطيل\nلكن السالم من الموت مْعذول","url":"https://fnanen.com/klmat/alaghany/3/3bady-aljohr/ah-ana-onyt-mn-a89a-aldhmyr.html?arabic=%D8%A7%D9%87%20%D8%A7%D9%86%D8%A7%20%D9%88%D9%86%D9%8A%D8%AA%20%D9%85%D9%86%20%D8%A7%D9%82%D8%B5%D9%89%20%D8%A7%D9%84%D8%B6%D9%85%D9%8A%D8%B1"}