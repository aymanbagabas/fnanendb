{"title":"سمعت من نادى","author":"محمد بن راشد ال مكتوم","composer":"صالح الشهري","date":"1996","lyrics":"سمعت من نادى على راس عالي * رجمٍ طويلٍ يدهله كل جرناس\nوانا شراته حرك الشوق بالي * في جو عالي مرتفع للسما راس\n\nالله من طاري بفكرٍ طرالي * سيطر على الاحساس عن كل هوجاس\nخذني براس النايف اللي فضالي * والافكار من كثر الموازين ترّاس\nجو المحبة والهوى كم صفالي * قطفت وردٍ من على الخد نفاس\nلقيت به لي في ركونه مجالي  يرتاح به من كان بوقلب حساس\n\nوجدٍ طرالي والخوالي ذهالي * وقدت له من شمع الاحساس نبراس\nواسقيت غرسه من معينٍ صفالي * سحرٍ حلال ينير حبره في الاطراس\nلو ينقرا للي همومه ثقالي * تنفرج همومه ويصبح بنوماس\nولو ينكتب ثم ينمحى بالزلالي * يشفي الذي في صدره انكال وارجاس\n\nبي من رسيس الشوق صعب المنالي * ما يندرك وصفه وللشوق رسّاس\nوبي من ليالي شحها بالوصالي * للي غدالي بين روحي والانفاس\nحسنه مثالي .. آيةٍ في الجمالي * عذّب فؤادي وما رحم عذب للعاس\nتذبح عيونه من فتون ودلالي * برموش تدمي كنها رماح نكاس\n\nقلبه من الليعه مريح وسالي * وانا بقلبي نار حسرة وهوجاس\nبيني وبين النوم حربٍ سجالي * إن جيت اغضّي شفت لهموم حرّاس\nيا كثر أحمالي وطول احتمالي * والدهر معروف عنه شدّة الباس\nولي ما يجاري حادثات الليالي * يتعب وكل وقتٍ له اسلوب ولباس\n\nحدٍ بهالدنيا ابد ما يبالي * وحدٍ في كل شي له حسابٍ وقياس\nولكل أمرٍ لو تمادى زوالي * لا دامت أفراحٍ ولا دامت أتعاس\nالله من طاري بفكرٍ طرالي * سيطر على الاحساس عن كل هوجاس\nخذني براس النايف اللي فضالي * والافكار من كثر الموازين ترّاس","url":"https://fnanen.com/klmat/alaghany/3/3bdalmjyd-3bdallh/sm3t-mn-nada.html?arabic=%D8%B3%D9%85%D8%B9%D8%AA%20%D9%85%D9%86%20%D9%86%D8%A7%D8%AF%D9%89"}