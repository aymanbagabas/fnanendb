{"title":"الألفيه","author":"فهد العلوش","lyrics":"الف ... وليف الروح سيد الحبايب = من عشرته شفت العنا والمصايب\nلاهو مداويني ولاني بـ طايب = عز الله اني شايف ٍ منه لوعات\n\nالبا ... بقلبي للحبيب محبة = مهما يعذبني وينسى المحبة\nالحب مايوجد مع الناس طبه = لو هو يداوى كان دورت دويات\n\nالتا ... تولع خاطري بالجميلة = اللي بسهم العين تذبح قبيلة\nكم واحد قبلي شكا من خليلة = وانا شكيت اللي عيونه وسيعات\n\nالثا ... ثمانه يوم فيها تبسم = القحويان اللي من الوسم وسّم\nانا اشهد ان الزين يومه يقسم = اخذ حبيبي قسمته عشر مرات\n\nالجيم ... جاوبت الحمامة بنوحي = ياليت زين العين يبصر ويوحي\nويشوف قلبي من فراقه يفوحي = فوح الدلال اللي على النار مركات\n\nالحا ... حذفني هافي الوسط مره = رمحه سطا بي شفت منه المضرة\nانا اشهد ان فرقاك يازين مره = ولا ماك هي طب القلوب العليلات\n\nالخا ... خليلي خلّ قلبي وخلانِ = خلاني اقنب كني الذيب سرحان\nانا اشهد اني في هوى الزين حيران = مابيدي الا قولة ياحلولات\n\nالدال ... داويت الجروح العطيبه = ماتنتداوى والمحبة مصيبه\nترى الهوى ماهو بيبرى صويبه = عزي لكم ياهل القلوب الصويبات\n\nالذال ... ذالي عنك يازين مده = قامت تزايد بالضمير المودة\nالمهتوي ماكل شيٍ يرده = حتى ايش لو دونه دروبات صعيبات\n\nالراء ... رماني هافي الوسط بالعين = الله حسية كيف ياقف ويرمين\nبذبح بسهم العيم بليا قوانين = ياما ذبح من دون ذنب وخطيات\n\nالزا ... زريف الطول زين الحلايا = به من بنات الحور لون او تهايا\nبالخد والمبسم وحمر الشفايا = مبيسم يزها ثمانٍ رهيفات\n\nالسين ... سلهم يوم شفته بغفله = يرم المولع واحدٍ ماوقف له\nوالله فلا ادري كيف قر الهدف له = حتى ركز قلبي على راس مبرات\n\nالشين ... شبّت في ضميري لهايب = شبّت بقلبي نار وانت السبايب\nارحم رمك الله ترى القلب ذايب = يابو العيون اللي هدبها ضليلات\n\nالصاد ... صوبني ضبي الحمادي = اللي هواها ساكنً في فؤادي\nانا اشهد ان الزين غاية مرادي = مالي بغيره شف لو هن كثيرات\n\nالظاد ... ظنه كان هو مثل ضني = فانا سعيد وبالحياة متهني\nيالله لاتجعل حياتي تمني = يارب سهل لي دروبٍ عسيرات\n\nالطا ... طلبت الله يجلي همومي = واسعد ولا ابقى بالحياة محرومي\nلعل حظي من منامة يقومي = واسعد بشوف الزين واجلا الحسوفات\n\nالضا ... ضميري صار كله حراقة = اسبابه المجمول طول غيابة\nماعاد لي بالصبر يازين طاقة = اسهر واطوّح تالي الليل ونات\n\nالعين ... علمتك وهاذي علومي = ياسيد روحي صرت منك محرومي\nعليك قلبي بين الاضلاع يومي = مثل العلم تومي به رياح صلفات\n\nالغين ... غليتنِ وزادت غلولي = خليتني يازين كني مهبولي\nانا جريح القلب مير افطنولي = قبل يتبين لي مع الناس غلات\n\nالفا .. فؤادي من هوى الزين ذابي = ليتك يانور العين تسمع عتابي\nوتشو.ف حالي بالسهر والعذابي = دايم عيوني من فراقك حزينات\n\nالقاف ... قلبي مايبي غير خلي = يانور عيني يابعد كل من لي\nخليت دمعي فوقث خدي يهلي = خليتني بهم وغم وحسرات\n\nالكاف ... كنيت الخبر عن عدوي = ياروح روح الروح انا وش اسوي\nحبك على القلب الجريح متلوي = لك بالحشا يانور عيني محلات\n\nاللام ... ليتك ياحبيبي قبالي = منيب عنكم ياهى البال سالي\nاشغلت قلبي ياحسين الدلالي = بخدود حمر وبالعيون الكحيلات\n\nالنون ... نورك مثل بدر التمامي = عذبت قلبي ياظبي العدامي\nاسهر وكلٍ في منامة ينامي = ودموع عيني فوق الاوجان سافات\n\nالواو ... ياويلي على شوف خلي = ياما سهرت الليل محدٍ فطن لي\nافداه في حالي ومالي وكلي = ولو اني باسبابه تعرضت لافات\n\nالها ... هواي الزين ظبي العدامي = سميّها بين اللحم والعظامي\nينبت بالارض اللي سقاها الغمامي = سبحان من يخرج من الحي ميتات\n\nاليا ... ياربي تجمع الشمل فيها = تستر عليها يالولي وتحميها\nيارب تسخرها لنا وتهديها = والخاتمة لك ياحبيبي تحيات","url":"https://fnanen.com/klmat/alaghany/s/slamt-al3bdallh/alalfyh.html?arabic=&#x627;&#x644;&#x623;&#x644;&#x641;&#x64A;&#x647;"}