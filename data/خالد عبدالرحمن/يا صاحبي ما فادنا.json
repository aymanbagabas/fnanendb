{"title":"يا صاحبي ما فادنا","author":"محمد البراهيم (الوافي)","composer":"خالد عبدالرحمن","lyrics":"يا صاحبي ما فادنا كثر الاحلام\nوالي بخاطرنا عجزنا نطوله\nماتت امانينا على كف الايام\nحكم القدر فارض علينا ميوله\n\nنمشي لورا والوقت يمشي لقدام\nضعنا وضيعنا كلام نقوله\nتعبيرنا ما ضمته روس الاقلام\nتكسرت كل الحروف بسهوله\n\nطيف السهر في نظرة العاطفه حام\nيرمي شباكه للعيون الخجوله\nنسهر وتسهرنا مقادير الاعوام\nودروبنا متفرقه ومعزوله\n\nالعمر ولى والبخت طاح ما قام\nالحظ وقف والليالي عجوله\nنصبح على هم ونمسي على اوهام\nضيم الدهر بالدرب نوخ ذلوله\n\nباحلام عشنا وافترقنا بالاحلام\nنحلم ونحلم من زمان الطفوله\nيا صاحبي ما فادنا كثر الاحلام\nحكم القدر فارض علينا ميوله","url":"https://fnanen.com/klmat/alaghany/5/5ald-3bdalr7mn/ya-9a7by-ma-fadna.html?arabic=%D9%8A%D8%A7%20%D8%B5%D8%A7%D8%AD%D8%A8%D9%8A%20%D9%85%D8%A7%20%D9%81%D8%A7%D8%AF%D9%86%D8%A7"}