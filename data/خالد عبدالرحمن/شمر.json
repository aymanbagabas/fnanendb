{"title":"شمر","lyricist":"ناصر القحطاني","composer":"خالد عبدالرحمن","date":"2005","lyrics":"الشمـس غابـت وكـل ٍ دوّر سراجـه\nوالشوق جمّر محـرّ الشـوق لاجمّـر\nدام اتجاهـك شمـال مودعـك حاجـه\nسلّم على حايـل وسلّـم علـى شمّـر\nقدامك الخافـق اللـي ينشـد علاجـه\nكنـه معلّـق علـى بـرزان ومسمّـر\n\nوانت تعرف يا بعد حيي مـن تواجـه\nبيضان الافعـال لامـن الزمـن سمّـر\nان ضاقوا أعنف من البحـر وامواجـه\nوان راقو اركد من الخرمـان لا عمّـر\nكم صيت بيت ٍ عتق في الباب مزالجـه\nوكم شيخ امـاره قبـل تعيينـه مومـر\n\nوكـم حاتمـي ٍ تكفـيّ فلّـة احجاجـه\nوش لون للضيف لو عن ساعده شمّر ؟\nوان مـر تاريخهـم متلبـس ٍ تـاجـه\nكم عاشق ٍ كيّف وكـم حاسـد ٍ زمّـر\nفي جو ٍ اغلى على الرجلي الى داجـه\nمن ديرة السادس ومـن ديـرة معمّـر\n\nكنّـه الا اهـدى لـه البـراق فجاجـه\nخلت غرير ٍ ضحك ومن الخجـل حمّـر\nتوارثـو حرثـه وتمتـيـر ديبـاجـه\nركابـة الجيـب مـن ركابـة الضمّـر\nالودّ لا غرس بدري صعـب مخراجـه\nوالله ولا الـذّ واحلـى منـه لا ثـمّـر\n\nادخل على اللي تطوف البيـت حجاجـه\nمن ناقص ٍ عند مـدح الغيـر يتذمّـر\nوالمدح لو كان في الرديـان للصاجـه\nويقال عمّـر بلـد بالعـون مـا عمّـر\nوالـذّم لـو زاد فـي الطيـب تولاجـه\nلا احرق ولا اغرق ولا عمّر ولا  دمّـر\n\nماني بمتحسب بشعـري علـى حاجـه\nالا اني اروح مـا غنيـت فـي شمّـر\nالشمـس غابـت وكـل ٍ دوّر سراجـه\nوالشوق جمّر محـرّ الشـوق لاجمّـر\nدام اتجاهـك شمـال مودعـك حاجـه\nسلّم على حايـل وسلّـم علـى شمّـر","url":"https://fnanen.com/klmat/alaghany/5/5ald-3bdalr7mn/shmr.html?arabic=%D8%B4%D9%85%D8%B1"}