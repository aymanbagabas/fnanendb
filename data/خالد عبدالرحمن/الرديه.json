{"title":"الرديه","lyricist":"ناصر القحطاني","composer":"خالد عبدالرحمن","date":"2007","lyrics":"(ناصر):\nسلام و المركب عليـه اثنيـن و الساعـة تـدور\nو الموج هادي و الوعد قـدام و الرحلـة ذهـاب\nأن غابوا الأجواد ما غابوا من أقفـاص الصـدور\nدق الجرس و العلم عجل به بعـد طـول الغيـاب\n\n(خالد):\nيا مرحبا يا صاحبي وأعبـر بنـا سبـع البحـور\nعلّي أديـر البوصلـة و أنـت الله الله فالزهـاب\nأنـا سمعـت أنـك تحديـت الذيابـة و النمـور\nو العام لك قلب خضر و اليوم مـا كنـك شبـاب\n\n(ناصر):\nالوقت قاسي و الفتى يبقى علـى الشـدة صبـور\nو أن ما غدا الرجال ذيب يطيـح بأنيـاب الذيـاب\nحتى الصديق الله وكيلك صـار دمـه مـا يفـور\nو أنا لقيت الأصدقاء معظمهـم أشبـه بالسـراب\n\n(خالد):\nلا تأمـن الدنيـا و لكـن لا يجـي قلبـك فتـور\nأحد يشوف أحلى البنات و لا يجـي فيـه انجـذاب\nما للحباري في القنص يا كـود هـدّات الصقـور\nو أن ما كفخ طير الفضا معناته أن الراس شـاب\n\n(ناصر):\nكلش و لا قطع الرجا في الطيبـات مـن العطـور\nلكن علـى شـرع الله و سنـة نبيـه و الكتـاب\nبيض العذارى عسجديات الجسد ضمـر الخصـور\nسود العيون مجـدلات الـروس تلعـات الرقـاب\n\n(خالد):\nبالله قلي مـا بـرى جرحـك بعـد بـدر البـدور\nما عوضوك الفاتنـات الذاهبـة و الجـرح طـاب\nكم واحـد لـو مرتـه مزيونـه بعمـر الزهـور\nضاعت علومه و الصواب الله يجيبـك يالصـواب\n\n(ناصر):\nأحد على الدنيا وهو كنـه مـن أصحـاب القبـور\nو احد يجي و يروح مع خله وهو تحـت التـراب\nياللي نسيت أن الهوى يبقى علـى مـر العصـور\nبنشدك عن برقٍ سرابك و أنت من فوق السحـاب\n\n(خالد):\nمعلّمـك يـا صاحبـي بالسالفـة و العلـم نـور\nوش بك تقول الشمع ذاب الشمع مـا يمديـه ذاب\nو البارق اللي مرني و أنا أدعـي بقلـب شكـور\nهذاك خير طاح بأرض الغيـر و الـرب أستجـاب\n\n(ناصر):\nوش بينك و بين المدينة و الشـوارع و القصـور\nما قد شبعت من الخلا الخالي و من روس الهضاب\nالناس ما تبطي ولـو راحـت مراويـح الطيـور\nترمي تعبها في البيوت و تستريـح مـن العـذاب\n\n(خالد):\nالبر يشرح كل صـدر و يقلـب الضيقـة سـرور\nو أنا إلى جيته يمر الوقت ما أحسب لـه حسـاب\nيا ما حلا طوي الخبوت و سجة الخاطـر شهـور\nولا معك غير النشامـي اللـي يعـزون الجنـاب","url":"https://fnanen.com/klmat/alaghany/5/5ald-3bdalr7mn/alrdyh.html?arabic=%D8%A7%D9%84%D8%B1%D8%AF%D9%8A%D9%87"}