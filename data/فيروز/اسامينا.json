{"title":"اسامينا","author":"جوزيف حرب","composer":"فيلمون وهبه","lyrics":"اسامينا .. شو تعبو أهالينا تلاقوها .. و شو افتكرو فينا\nالأسامي كلام .. شو خص الكلام .. عينينا هني أسامينا\n\nلا خضر الأسامي و لا لوزيات\nلا كحلي بحري و لا شتويات\nو لا لونن أزرق قديم ما بيعتق\nو لا سود وساع و لا عسليات\nو لا فيهن دار دار الخمار\nعلينا و بلش يسقينا ..\nالأسامي كلام .. شو خص الكلام .. عينينا هني أسامينا\n\nتلج و ورق طاير و المسا حزين\nو ضباب و قناطر نحنا بردانين\nلملمنا أسامي اسمي عشاق\nمن كتب منسيي و قصايد عتاق\nو صرنا نجمع اسامي و نولع\nتـ صارو رماد وما دفينا ..\nالأسامي كلام .. شو خص الكلام .. عينينا هني أسامينا","url":"https://fnanen.com/klmat/alaghany/f/fyroz/asamyna.html?arabic=%D8%A7%D8%B3%D8%A7%D9%85%D9%8A%D9%86%D8%A7"}