{"title":"ماذا دهاك؟","lyricist":"خليل الشبرمي","composer":"عبدالله المناعي","date":"2019","lyrics":"يا من دهتني عيونك واحتوتني يديك\nالله يسامحْك كيف تقول ماذا دهاك؟\nماتدري اني متيّم بك وكلي لديك\nمملوك مأسور مسبي مستهام بهواك\nواموت كلي معك .. واموت فيك وعليك\nواغليك لكن عسى الله ما يبيّن غلاك\nواحنّ اليك .. وعليك احنّ من والديك\nومن لهفتي عين قدّامك وعينٍ وراك\n...\nأشتاق لك واشتكي لك منك واشكيك اليك\nكلك ملكني .. وكلك في عيوني ملاك\nجادلك جيدك جبينك خنجرك حاجبيك\nاسمك سماتك سمّوك سِسْتِمِك مستواك\nجوريْك جمرك لجينك عسجدك وجنتيك\nذرابتِك رقّتِك روعة حضورك بهاك\nوجهك وهج مبسمِك بسمَتْك غمّازتيك\nبراءتك .. خالك اللي لاذ بايسر شفاك\n...\nسِجِنّجِلِك جلنارك نرجسِك كركديك\nكاديك مسكك نسيمك شمس صبحك مساك\nسلهام عينك .. نَعَس طرفك .. حَوَر مقلتيك\nبوهَتْك ملحك حلاتك خف دمك حياك\nما اعرف اعوّد ولا اهدّي ولا امسك بريك\nلاجيت اجي كلي .. وكلي عساني فداك\nأقدّم الروح كاش .. وباقي العمر شيك\nباسمك مصدّق ولا يصرف لحيٍ سواك","url":"https://fnanen.com/klmat/alaghany/f/fhd-alkbysy/mazaa-dhak.html?arabic=%D9%85%D8%A7%D8%B0%D8%A7%20%D8%AF%D9%87%D8%A7%D9%83%D8%9F"}