{"title":"سرى الليل والمشغول","lyrics":"سرى الليل والمشغول ما طاب له مسـراه\nالا يـــا عـيـونـي تـالــي الـلـيـل سـهـرانــه\n\n\n\n\nأودعــك يالـيـل ســـرى بـالـفـرح مـاحــلاه\nربـيـع القـلـوب الـلـي مــن الـعـام ولهـانـه\n\n\n\n\nأودعــك يـالـيـل ســـرى ينـعـشـن طـريــاه\nسرى والمولع بالهـوى مـا انقضـى شانـه\n\n\n\n\nإلى قلت أبسلى عن هوى خاطري وأنساه\nعرضنـي مسلـي والهـوى غـاب شيطـانـه\n\n\n\n\nأنا كيف أبسلى عن هوى اللي يجر خطاه\nغــزال تـتـريـق بـالـهـوى تـقــل سـكـرانـه\n\n\n\n\nإلـى أقـبـل يهـيـف إبمشـيـة الـويـل عــزاه\nعـذاب القلـوب اللـي مـن الولـف ظميـانـه\n\n\n\n\nوإلـى قـل رمشـه ثـم رد الـهـدب وأضـفـاه\nأقــول الحـيـاة الـلـي بـقـت مـالـهـا خـانــه\n\n\n\n\nالا يــا غــزال تـــل قـلـبـي مـعــه وأغـــداه\nرعـى بالفيـاض اللـي مـن الوسـم مليـانـه\n\n\n\n\nتجـزل بهـا اللـي كــل مــا يشتـهـي ســواه\nكـمـل بالجـمـال وسـيــد الـزيــن سلـطـانـه\n\n\n\n\nشقـى خاطـري يـوم الشـقـا مـدنـي فـرقـاه\nعلـى طفلـة مــن مـشـرع الـزيـن رويـانـه\n\n\n\n\nالا يــا وجــود وجــد مــن ضامـتـه دنـيــاه\nرمتـه السـهـوم وطـيّـرت ريــش جنحـانـه\n\n\n\n\nعلى خشـف ريـم بالهـوى فـزّ مـن مربـاه\nيــرود القصيـبـي بـيـن طـلـحـة وغـيـرانـه\n\n\n\n\n\n\n\n\nعبدالعزيز السليم\n\n\n\n\n\n\nصالح السيد","author":"عبدالعزيز السليم","composer":"صالح السيد","url":"https://fnanen.com/klmat/alaghany/9/9al7-alsyd/sra-allyl-oalmshghol.html?arabic=سرى الليل والمشغول"}