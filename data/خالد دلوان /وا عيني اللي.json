{"title":"وا عيني اللي","author":"احمد الناصر الشايع","composer":"عزازي","lyrics":"وا عيني اللي من الفرقا تهل العباير\nعزاه الا اقبلت سواد الليل جاها عناها\nتذكر زمان ٍ مضى دارت عليه الدواير\nيا شين فرقا ضحى شيناه للي شكاها\n\nوا كسري اللي عليه ازرت تضب الجباير\nعلى عشير ٍ نهب عقلي وحالي طواها\nجدد جروحي وخلاني على الدار حاير\nمن حر مابي تجي العبره والأخرى وراها\n\nيا وجد روحي على لاما خفيّ السراير\nقدايم روحي تروح وقبل يقطع رجاها\nعز الله اني على شوفه غليل الضماير\nهو مبتدأ لذة الدنيا وهو منتهاها\n\nمن شان ترف القدم هانت علّي الخساير\nارخصت مالي وغالي الروح يرخص غلاها\nياربي تلطف  بحال اللي به الحب جاير\nعزاه قلبه مريض وحاجته ما قضاها","url":"https://fnanen.com/klmat/alaghany/5/5ald-dloan/oa-3yny-ally.html?arabic=%D9%88%D8%A7%20%D8%B9%D9%8A%D9%86%D9%8A%20%D8%A7%D9%84%D9%84%D9%8A"}