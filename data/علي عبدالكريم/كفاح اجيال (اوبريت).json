{"title":"كفاح اجيال (اوبريت)","lyricist":"صالح الشادي","composer":"محمد شفيق","date":"1996","lyrics":"للوطن غنت مشاعرنا جميع\nواشتعل جمر الوفاء بقلوبنا\nكلنا شيخ وفتى وطفل رضيع\nكلنا جيناك يامحبوبنا\nحاملينك في صحارينا ربيع\nناسجينك لابسينك ثوبنا\nذاكرينك بالدعاء والله سميع\nونافحينك عطرنا وطيوبنا\nرافعينك فوقنا شان رفيع\nنفتديك بسلمنا وحروبنا\nعايشينك بالرخا رحب وسيع\nذاخرينك للظما مشروبنا\nمشرق فينا مثل صبح بديع\nذايب في طبعنا واسلوبنا\nامر وحنا على امرك نطيع\nوين مارحنا عليك دروبنا\nوالله انا حصنك الصعب المنيع\nوالغشيم اللي يوجه صوبنا\nمانساوم في غلاك ولا نبيع\nفيك امانينا وبك مطلوبنا\n..\nمن يشوف اللي وصلنا لا سال\nوانشغل\nكيف صار المر احلى من عسل\nوش حصل\nكيف صحراء الياس ضجت بالامل\nوالعمل\nكيف حلم بعيد في لحظة وصل\nواكتمل\n..\nخابرين بلادكم\nخوف وضياع\nخابرين اعيادكم\nحزن وصراع\nخابرين عيالكم\nكثر وجياع\nخابرين امالكم\nحلم وخداع\n..\nانت ياللي جيت تسال في عجب\nعن كفاح اجيال عن قصة شعب\nماعلى رب الملا شي صعب\nبيده التقدير وهو اللي وهب\nيوم اراد يحول القفره ذهب\nسخر ويسر لها صقر العرب\nعبدالعزيز\nالمقدم اللي قادها لامجادها واعيادها\nالمسلم اللي راية التوحيد خط امدادها\nالشاهر اللي في ضلاله اكتمل ميلادها\nالظافر اللي حطم الذله وفك اصفادها\nالعازم اللي لملم شتات النفوس وسادها\nالحازم اللي مر في ضلال الديار وشادها\nالقايد اللي ساسها في حكمته وابعادها\nالعايد اللي صفرت فيه القلوب انشادها\n..\nهل السعد واستبشر المغبون واليوم عيد\nوانزاحت الوحشة عن الدار وحضر شوقها\nيامرحبا كثر الرمال وماحواه القصيد\nتعداد وابل الغيمة اللي تزهر بروقها\nجيت وجمعت الشمل ياشيخ العرب من جديد\nواحييت شرع الله وكنت الشمس وشروقها\nودنت ياابو تركي لك الرايات علم وكيد\nتوحدت لك كل ابوها ورايتك فوقها\n..\nسجلت تاريخ ميلاد المراجل\nوالمغازي والحروب\nواقتدى عهد بثوب العز رافل\nورفرف البيرق طروب\nغرد النورس على صبح السواحل\nوانتشى سمع الغروب\nوالشمال اودع سلامه للقوافل\nيوم راحت للجنوب\nغنت الوسطى اناشيد السنابل\nوالشذا ماغاب نوب\nوانثنى غصن الهنا بحلو الشمايل\nمع نسيم ومع هبوب\nارتفع صوت اسمنا بكل المحافل\nوالنواحي والدروب\nوحد الله شملنا والصف كامل\nوالمحبه في القلوب\nالله اكبر يابلادي ............\n..\nهمه المه لبنه طينه\nياالله ياالله\nعلى الله اتكلنا طالبينه\nاله كل ابونا نستعينه\nوشمرنا السواعد ثم بدينا\nوكل صافح الطين بيمينه\nسيقفنا دورنا عز وهيبه\nعن البرد ولظى الحر ولهيبه\nمن جذوع النخيل ومن عسيبه\nومن زند لكفاحه من جبينه\nكسينا ارضنا ثوب الحضاره\nعلى دين وتوحيد وطهاره\nومشينا في خطانا للصداره\nبكل اخلاص والله لا قرينه\nللفضا\nمد الغضا\nكف الرضا\nوقد الشكر عمران\nوانقضا\nعهد مضى\nكل حضا\nبالخير في خير الاوطان\nالبناء\nهناك وهنا\nفي ارضنا\nتجاوز الفن وازدان\nوالمنى\nبجهودنا\nصارت لنا\nحقيقة نورها بان\nواعتلى\nصرح العلا\nبين الملا\nيثني على جهد الانسان\nوانجلى\nوجه الفلا\nيوم امتلى\nقد تروى بالاحسان\n..\nارض يغازلها المطر\nفي كل عام\nتهتز الى شوق وطهر\nعكس البلابل والقماري والحمام\nوالمنهل اللي مانضب\nياسلام ياسلام\nمرج على مد البصر\nشوفه غرام\nلونه ولا لون الزهر\nخضرة غصونه من نعيم ومن سلام\nفال تلاقي لها العرب\nياسلام ياسلام\nخير على مر الدهر\nجعله دوام\nعشق سكن روح الشعر\nلا يوصف لك لا بيت شعر ولا كلام\nياشوق من غنى وحب\nياسلام ياسلام\nتظافرت كل الجهود\nقامت على الوادي سدود\nفاح الشذا من روضنا\nوتزينت صحراء النفود\nمن سهلها وجبالها\nتعطي ولا يعطى لها\nخذت طباع عيالها\nصارت على العالم تجود\nخيراتها دايم تزيد\nدايم مواسمها نشيد\nيازينها طلع النضيد\nمن الحدود الى الحدود\n..\nامة الدين والسيف والقلم\nامة الطيب والجود والكرم\nوالسماحة والمبادي والقيم\nامة مامثلها بكل الامم\n..\nلا اله الا الله\nنبينا محمد\nلا اله الا الله\nشعارنا الاوحد\nبسم القريب المستجيب ابتدينا\nوفي كل درب للمعالي رقينا\nمن يومنا وحنا هل العلم والدين\nوالنور والايمان منا وفينا\nامه سعت للمجد\nعلى هدى محمد\nشعارها الاوحد\nلا اله الا الله\nشدنا الصروح العاليه واجتهدنا\nصرتي لنا كل الفخر يابلدنا\nياما زرعنا من جهود وحصدنا\nوافعالنا تحكي وتشهد علينا\nمتكاتفين اليد\nعلى هدى محمد\nشعارنا الاوحد\nلا اله الا الله ..\nاشرق النور بفرح\nوروح الليل وضوا وجهه نهار\nوضايق الصدر انشرح\nومابقى بديارنا للجهل دار\nالعدل ساد ورجح\nوالاماني غردت والياس طار\nوالشقا غاب ونزح\nوالتعب ياالله لك الشكر استدار\nكل منهاج وضح\nكل حلم كان بالوصغار صار\nصوتنا الواعي صدح\nفكرنا فاق المحاور والمدار\n..\nيارياحين الجزيره\nياحصاد اجيالها\nانتم اشبال المسيره\nباهلها وعيالها\nابن البلد\nنعم الولد\nفي همته ماله مثيل\nالله ياوجه السعد\nدايم سعودي واصيل\nلا يبالي بالصعاب\nياشباب الوطن ياشباب\nسابقين الزمن ياشباب\nانتم الصبح الصبوح\nوالعزيمه والطموح\nوالنسيم اللي جهاده\nوبالوفاء اصبح يفوح\nوالسعاده والرغد\nانتم عيال الاصول\nشرعكم شرع الرسول\nومن تعنى للمعالي\nواخلص النية ينول\nماعليه بمن حسد\nانتم المجد الجديد\nبهجة الحظ السعيد\nوبسمة الارض الحبيبه\nوالاماني والنشيد\nوالحلا ويالشهد\nمن جد بالدنيا وجد\nابن البلد\nنعم الولد\n..\nالحرب لا درج درج\nلا بد من ساعة فرج\nهبت رياحك يا الرخا\nوصبح التباشير انبلج\nومادام شرع الله ضوا\nنمشي عليه ولا حرج\nماهمنا كيد العدا\nواللي حسد واللي هرج\nالعدل ميزانه رجح\nوالظلم فارقنا وهج\nلك الحمد يامنعم علينا بالاسلام\nوصلنا امان ماحصل وسط الاحلام\nالابواب مفتوحه على مر الايام\nينام الصغير وتسهر عيون ضرغام\nمن الدين له سلم وموازين واحكام\nيرد الحقوق ويرجع الباغي بحسام\nلك الحمد ياالله\nلك الحمد يارب لنا منه المجد\nنصرناك يااللي دوم تنصر ومعبود\nتحرى الخطر يامن تجرى على الحد\nترانا عزيز وكلنا دونه زنود\nرسمنا غلاك في صفحة العز والمجد\nعرين الاسود ومربع الخير والجود\nوترانا مع اهل الود مانرخي اليد\nومع طالبين الشر نار وبارود\nلنا بالسماء طير تشفق على الهد\nراي يحل كل باغي ونمود\nومن جند ربي قوة سدها سد\nحيل الحدود الخاين الجيره لحود\nترد الشبر ميل وتمد الجزر مد\nسرايا على دين النبي ترهب حشود\n..\nتسامى ياوطن حقك تسامى\nمادام انك على العالم تسامى\nمن ترابك ثرى مكه ويثرب\nعلى ارضك مشى العز وتسامى\nعزيز ماغزتك الا المحبه\nمنيع الا عن اخوان واحبه\nرفيع فوق بعروش الاحبه\nنزيه لا تضيم ولا تضامى\nكريم ماطفيت النار بوجار\nحشيم وحافظ مقدار للجار\nحليم ماتهزك ريح من جار\nقوي بالله ياصرح النشامى\nلغير الله ابد محلي تهامه\nعليت وبك نفوس مستهامه\nمن الشرق الى ساحل تهامه\nجنوبك والشمال اللي ترامى\n..\nخادم البيت المشرف\nالشرف فيه تشرف\nتذكره مكه وطيبه\nوكل من جاها وشرف\nوسع حدود المشاعر\nجاد في صدق المشاعر\nولا سال في مدح شاعر\nوالمعرف لا يعرف\nوالولي العد كفه\nترجح بمعروف كفه\nفضله بدنه يكفه\nمستفيض ما توقف\nمزهر بالخير جاله\nمن يريد الشور جاله\nمن هل الراي ورجاله\nبالمكارم مايوصف\nونائب ثاني موافي\nماتوفيه القوافي\nابيض اليمنى اسنافي\nمسفهل ما تكلف\nباسم يرضي بفاله\nمايخاب اللي لفى له\nكله بقول وحفاله\nكم تلطف كم كم تعطف\nعاشوا اشبال الامام\nالميامين الكرام\nفخرنا قادة بلدنا\nللمحبه والسلام\n..\nللمليك المفدى حامي الامه\nولولي العهد والنائب الثاني\nالولاء والغلا والعهد والذمه\nللابد من خفوق كله ايماني\nهم وريد الوطن شريانه ودمه\nوتاجه اللي يشع بكل الازماني\nورافعينه بعون الله للقمه\nوشعبهم بالسعاده والرغد هاني\nوحلاة القلوب البيض ملتمه\nبالعرين الحصين العالي الشاني\nمنبع الجود بيت العز والهمه\nدار الاسلام ذخر الجار والعاني\nموطن في سواد عيوننا نزمه\nفي ضمير الخلايق دوم ابو حاني\nالمشاعر تهف بلهفة يمه\nكل قاصي يغني بسمه وداني\n..\nاسلم اسلم ياوطنا\nانت فينا وانت منا\nكلنا فيك نتغنى\nوكلنا فدوتك حنا","url":"https://fnanen.com/klmat/alaghany/3/3ly-3bdalkrym/kfa7-ajyal--aobryt-.html?arabic=%D9%83%D9%81%D8%A7%D8%AD%20%D8%A7%D8%AC%D9%8A%D8%A7%D9%84%20(%D8%A7%D9%88%D8%A8%D8%B1%D9%8A%D8%AA)"}