{"title":"بتوع الملايين","lyrics":"سبحان من يرزق بتوع الملاييـن ... الرازق اللي ما يخيب الرجـا بـه\nلي عم عنده معـرضٍ للصواليـن ... أموت واعرف بس من وين جابـه\nوإذا سألته قـال بعـت الدكاكيـن ... ما يدري إني ما هضمـت الإجابـة\nالحاصل إني رحت له قبـل يوميـن ... في قصره العامـر ودقيـت بابـه\nقلت الصراحة طالبٍ قرب غاليـن ... ودي تزوجنـي كريمتـك يـابـه\n\n\n\n\nثنّى وقـال اهليـن والله وسهليـن ... والكون ترخص لجل عينك رقابـه\nقال أولاً مهـر العروسـة ثمانيـن ... غير الرسوم وغير حق العصابـه\nوالثانية عمك يبي منـك سبعيـن ... رسم الأبـوّة والنسـب والقرابـه\nوام العروسة حقها منـك ستيـن ... عشانها سـت الحسـن والمهابـه\nواخوانها كلن يبي منـك خمسيـن ... عداً ونقـداً تنـدرج فـي حسابـه\nوخواتها الخمس اعطهن من ثلاثين ... عشان تتوثـق عـروق النسابـه\nوتجيب طقم عيار واحد وعشريـن ... وخاتم من الماس المصفى ترابـه\nوموتر بسواقـه وفيـلا بدوريـن ... أثاثهـا مـن بطرتـه ينحكـابـه\nواحجز بها قاعة بقصر السلاطيـن ... واحجز بهـا رقاصتيـن وربابـه\n\n\n\n\nقلت اذكر الله يا عـدو المساكيـن ... واستغفـره لا يبتلـيـك بعـذابـه\nالظاهر إنك منت عارف أنـا ميـن ... أنا لو ارقا فـوق متـن السحابـه\nما جبت حتى نص درزن مواعيـن ... واضحك بكيفك واعتبرهـا دعابـه\nقال انت لو فكرت تفكير صاحيـن ... ما شفت في مجمل شروطي غرابه\nحنا بعصـر العولمـة والمزاييـن ... ماهوب عصر الفلسفة والخطابـه\nالناس تسعى للرتـب والنياشيـن ... وانت اهتمامك بالشعـر والكتابـه\nوالشعر ما ينفعك لو هو دواويـن ... ما دام جيبك مثـل بيـت الخرابـه\nيا بوك لا تسمع كلام المصاخيـط ... واسأل مجرب عاش في وسط غابه\nقلت الله اكبر يا محـرر فلسطيـن ... من يسمعك يحسبك ذيـب الذيابـه\nتراك شايـب راس مالـك رياليـن ... والبنت ما تسوى جنـاح الذبابـه\nقال انقلع مالت على وجهك الشين ... لا عاد اشوفـك عندنـا يالزلابـه\nقلت ابشر ابشر لكن الباب من وين ... واقفيت من عنده على صوت بابـه","url":"https://fnanen.com/klmat/alaghany/3/3ly-bn-m7md/bto3-almlayyn.html?arabic=بتوع الملايين"}