{"title":"الالفيه","author":"محمد بن سعد الجنوبي","composer":"طاهر الاحسائي","lyrics":"الفٍ اولف من حسين الكلامي = في الصاحب اللي رضاه غاية مرامي\nشفقٍ على شوفه ولو فى منامي = لكن زماني صعب مافيه حيلات\nوالباء بلاني الله بصده وحبه = فرقى الحبايب ياهل العرف صعبه\nحسبي على من كان للهجر سبه = جعله ردي الحظ في كل الأوقات\nوالتاء ترى بعض المحبة خساره = لاطحت مع شخص بعيده دياره\nتقضي حياتك مانوى لك زياره = ولا يشتحن لوقيل له صاحبك مات\nوالثاء ثلاث أشياء حلاة المودة = لامن تهيا الصاحب اللي توده\nأيضاً وصار السد عندك وعنده = والثالثة مايسمع أهل النمامات\nوالجيم جسمي عجز من شيلة الثوب = اسباب من لا فيه عيب وعذروب\nياناس كيف أقوى الصبر عنه واتوب = راحت حياتي بين روحه وجيات\nوالحاء حسين الدل طبعه تغير = وأنا على ما صار فكري تحير\nأول عليّ في البيت دايم يسير = واليوم أشوف الزين ناوي بصدات\nوالخاء خوف الله ياحبيبي بحالي = وارحم عليلٍ ماينام الليالي\nلوتعرف اللي من سبايبك جالي =أسهر طوال الليل ماانام ساعات\nوالدال داو القلب يا نور عيني = واسمح دخيل الله لنا بكلمتيني\nوش السبب ياسيدي ماتجيني = قل لي ووضح لي جميع الحكايات\nوالذال ذكرك دايم في لساني = انت الوحيد اللي اشتهيه في زماني\nانا اشهد ان الله بحبك بلاني = واشوف حبك خلخل الحال بسكات\nوالراء رماني بالعيون الكحيله = ومجدلٍ كاليل مالي شليله\nعز الله ان روحي من أجله عليلة = نفسي ملاها ناعم العود حسرات\nوالزاء زماني ما صفالي ولا يوم = وعيوني القشرى جفت لذة النوم\nوين اهتني واللي يبي القلب معدوم = يا حيلة الله وين أنا والسلامات\nوالسين سم الحال سيدي و قفى = ومضى عليه اشهور عني تخفى\nنوري عقب فرقا اريش العين طفى = ياحسرتي على زمان لنا فات\nوالشين شاب الراس والقلب محتار = عزي لمن قلبه على واهج النار\nيا زين عطني صورة منك تذكار = لعلها تبري جروح طريات\nوالصاد صبري منك واصل حدوده = وعيب على الطيب ينقض عهوده\nيوفي بوعده لو تبين سدوده = هاذي حلاة الحب في كل الأوقات\nوالضاد ضحايا الحب ناس كثيره = امحيسنٍ و مجنون ليلى وغيره\nكم واحد قبلي شكى من عشيره = و مشاكل اصحاب المحبة كثيرات\nوالطاء طلبته حاجتينٍ هوينه =ابيه ليمن مر يخش عينه\nولا يقابلني ويحرك جبينه = يكف عني لايشوف العقوبات\nوالظاء ظنيته وليف الشدايد = واثره على ما قيل راعي فوايد\nياما يمنيني بكثر الوعايد= والهقوه ان الكذب للزين عادات\nوالعين عاد الحب في القلب باقى = يا نور عيني لا يطول الفراقي\nكويتني كي السبيل العراقي = وعذبتني يا ابو عيونٍ كحيلات\nوالغين غبات البحر غصت فيهم = خرجت نفسي من بحور اجيهم\nكل البحور انا تسيطر عليهم = وابحور حبك ياحبيبي غزيرات\nوالفاء فلاادري ويش بيجري علينا = انا معك في ذا الحياة ابتلينا\nامرٍ كتب في اللوح ماهو بيدينا = ما ينكتب للعبد ما فيه حيلات\nوالقاف قربت القلم والدواتي = ميس من الدنيا بكتب وصاتي\nمادام هذي حالتي وش حياتي = الموت ارحم من حياة الكلافات\nوالكاف كم لي صابر للبهاذيل = اقول يمكن ينتهي الهم ويزيل\nراحت حياتي ما لقينا محاصيل = ياالله بحسن الخاتمة في النهايات\nواللام لولا خوفي الناس يدرون =لقول انا مع زين الاوصاف مفتون\nولاشك اخشى قولة افلان مجنون = والناس عجلينن بنشر الدعايات\nوالميم مدري ياعرب وين باروح =اضحك وأنا قلبي من الهم مجروح\nيااهل الهوى لو بارفع الصوت مسموح = خلوني اهيض من الصدر عبرات\nوالنون نوم الناس حارب عيوني = واللي يعرفون الهوى بيعذروني\nيا حسرتي ان كان احبابي جفوني = راح العمر ولا تفيد الحسوفات\nوالهاء هويته في عصور الجهالة = فرشت قلبي منزل له لحاله\nوانا اشهد إني عنه ما ني بداله = ودي بشوفه لو لحقني خسارات\nوالواو وين القى مظنة فؤادي = اللي إلى جيته تسهل مرادي\nهذا الذي ما طاع هرج الاعادي =إخلص معي في الحب سر وعلانات\nوالياء يقول محمد بن الجنوبي= يا رب تغفر مامضى من ذنوبي\nوتمت وصلى الله عداد الهبوبي = على النبي سيد جميع البريات","url":"https://fnanen.com/klmat/alaghany/6/6ahr-ala7saiy/alalfyh.html?arabic=&#x627;&#x644;&#x627;&#x644;&#x641;&#x64A;&#x647;"}