{"title":"توت حاوي","author":"احمد فؤاد نجم","composer":"الشيخ امام","lyrics":"توت حاوي حاوي توت\nخش اتفرج هرج فوت\nزاحم لاحم عارك اضرب\nناضل فاضل خطوة وتقرب\nوإلحق نفسك قبل ما يلعب\nوامسك نفسك جوه الملعب\nدانت حتضحك لما تموت\nتوت حاوي\nحاوي توت\nتوت حاوي سبع مرات\nلعبة جديدة يا حضرات\nدق الفول ويا الكرات\nهات الشطه والبهرات\nشخبط لخبط حضر طاسة وكب الزيت\nولع طلع ريحة مريحة ف جو البيت\nح تلقى عجينة عجيبة متينة\nلا تقول تينة ولا برتينة\nكل يا صنايعي كل يا فقير\nكل ماهو لسه الفول قناطير\nآه يا سلام لو عود جرجير\nتفضل تاكل لما تموت\nتوت حاوي حاوي توت\nتوت حاوي حاوي توت\nخش اتفرج هرج فوت\nقعدة فكيهة حتسمع فيها\nحكاية البيضة والكتكوت\nيحكى أن ولازم يحكى وكان ياما كان\nقبل الجنة كان فيه بيضه وفرخه كمان\nدبحوا الفرخه طبت صارخة\nقامت البيضه طقت شارخه\nطقشت فقست فرخ فصيح\nيدن ويهلل ويصيح\nحتى إن كان على وش دبيح\nيفضل يدن لما يموت\nتوت حاوي حاوي توت\nسحر مفيش دا كلام تهويش\nنفض مخك يا ابو درويش\nكل ما فيها الدنيا دي فيها\nناس بتبكش  لاجل تعيش\nحابس حابس عفريت كابس\nينزل قالع يطلع لابس\nواللي بيرقص ع المسامير\nواللي بإبره بيفحت بير\nواللي بينفخ في المزامير\nيفضل ينفخ لما يموت\nتوت حاوي حاوي توت","url":"https://fnanen.com/klmat/alaghany/a/alshy5-amam/tot-7aoy.html?arabic=&#x62A;&#x648;&#x62A; &#x62D;&#x627;&#x648;&#x64A;"}