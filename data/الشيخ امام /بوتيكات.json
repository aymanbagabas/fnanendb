{"title":"بوتيكات","author":"احمد فؤاد نجم","composer":"الشيخ امام","date":"1981","lyrics":"بوتيكات النات كوا النَّات\nوشقق مفروشه وعمولات\nيا حلاوه الناوه كوا الناوه\nيا بلدنا يا آخر فتاكات\nبوتيكات النات كوا النات\n**\nشبيك لبيك فتح مخك\nلبيك شبيك غمض عينك\nحتقفّل مخك ح نطخك\nونلوشك لو تفتح عينك\nركب قرنين تركب مازدا\nوتعيش سلطان في البرواز دا\nمش عاجبك فالجبنه الفازده\nوالعيش والفول والكرَّات\nيا حلاوه الناوه كوا الناوه\nيا بلدنا يا آخر فتاكات\nبوتيكات النات كوا النَّات\nمين فيكوا ما يعرفش عليوه\nشيّال المينا الكحيان\nفي ثواني اتمول واتحول\nبقي مسيو عليوه عليَّان\nإزاي؟\nما هي بوظه ومفتوحه\nعلى حس ولاد المفضوحه\nوأرانب صاحيه ومدبوحه\nتتأستك تبيع البنوكات\nيا حلاوه الناوه كوا الناوه\nيا بلدنا يا آخر فتكات\nبوتيكات النات كوا النَّات\n\nحتقول الفقرا ومشاكلهم\nدي مسائل عايزه التفانين\nوأنا رأيي نحلها رباني\nونموّت كل الجعانين\nوبهذا ما حدش\nح يجوع\nلو نعلن هذا المشروع\nوح نقفل هذا الموضوع\nنهائياً\nونعيش في تبات\nيا حلاوه الناوه كوا والناوه\nيا بلدنا يا آخر فتكات\nبوتيكات النات كوا النات","url":"https://fnanen.com/klmat/alaghany/a/alshy5-amam/botykat.html?arabic=%D8%A8%D9%88%D8%AA%D9%8A%D9%83%D8%A7%D8%AA"}