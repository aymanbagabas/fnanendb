{"title":"البتاع","lyrics":"يـــــاللي فتحت البتــاع   فتحك عــلى مــقـفـــول\nلأن أصــــل الـبــتــــاع    واصل عـــلى موصول\nفـأى شــــــئ فــي البتاع   الناس تشوف على طول\nوالناس تموت في البتاع    فيبقي مين مســـؤول ؟\n\n\n\n\nوإزاي حــــتفتح بــتــاع   في وســـط ناس بتقول\nبــــأن هـــــــذا البتـــاع   جاب الخراب مشــمول\nلأن حــتــــة بــــتـــــاع    جــــاهل غبي مخبول\nأمـــــر بــــفتح الـــبتاع   لأنه كان مســـــطول !\n\n\n\n\nوبــــــعد فـــتح الـــبتاع    جابـــوا الهوا المنقول\nنـــكش عشـــوش البتاع    وهــد كــــل أصــول\nوفــــات في غيط البتاع    قام ســـمم المحصول\nوخلا لـــــون الــبتـــاع   أصفر  حزين مهزول\n\n\n\n\nوســـــــاد قانون البتاع    ولا علة ولا مـعلــول\nفالقاضي تبع الـبتاع     فالحق ع الــمقـــتول\nوالجهل زاد في البتاع     ولا مقري ولا منقول\nوالخوف سرح في البتاع   خلا الــديابه تصول\n\n\n\n\nويــبقي البتاع في البتاع   والناس صايبها ذهول\nوأن حد قــال دا البــتاع   يقولوا له مش معقول\nوناس تعيـــش بالبتاع    وناس تـمـوت بــالفول\nونــــاس تنام ع البتاع   وناس تــنــام كشـــكول\n\n\n\n\nآدي اللي جـابـه البتاع   جاب الخراب بالطول\nلأنـــــــــــه حتة بتاع    مـــخــلب لراس الغول\nبــــــاع البتاع بالبتاع    وعشان يعيش على طول\nعــــين حرس بالبتاع    وبرضه مـــات مقتول","author":"احمد فؤاد نجم","composer":"الشيخ امام","url":"https://fnanen.com/klmat/alaghany/a/alshy5-amam/albta3.html?arabic=البتاع"}