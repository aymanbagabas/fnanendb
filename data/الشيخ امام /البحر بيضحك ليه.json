{"title":"البحر بيضحك ليه","author":"نجيب سرور","composer":"الشيخ امام","date":"1984","lyrics":"البحر بيضحك ليه\nوانا نازله ادلع املا القلل\nالبحر غضبان ما بيضحكش\nأصل الحكاية ما تضحكش\nالبحر جرحه ما بيدبلش\nوجرحنا ولا عمره دبل\nمساكين بنضحك من البلوة\nزي الديوك و الروح حلوة\nسارقاها من السكين حموة\nو لسة جوا القلب أمل\nقللنا فخارها إناوي\nبتقول حكاوي و غناوي\nيا قلة الذل أنا ناوي\nما شرب و لو في المية عسل\nوالبحر بيضحك ليه … ليه\nوانا نازلة ادلع املا القلل\nياما ملينا وملينا\nلغيرنا وعطشنا ساقينا\nصابرين وبحر ما يروينا\nشايلين بدال العلة علل\nوالبحر بيضحك ليه … ليه\nوانا نازلة ادلع املا القلل\nفي بالي ياما وعلى بالي\nواللي بيعشق ما يبالي\nما يهمنيش من عزالي\nيا حلوة لو مرسالي وصل\nوالبحر بيضحك ليه ليه\nوانا نازلة ادلع املا القلل\nبيني وبينك سور ورا سور\nوانا لا مارد ولا عصفور\nفي إيدي عود قوال وجسور\nوصبحت انا في العشق مثل\nوالبحر بيضحك ليه\nوانا نازله ادلع املا القلل","url":"https://fnanen.com/klmat/alaghany/a/alshy5-amam/alb7r-bydh7k-lyh.html?arabic=&#x627;&#x644;&#x628;&#x62D;&#x631; &#x628;&#x64A;&#x636;&#x62D;&#x643; &#x644;&#x64A;&#x647;"}