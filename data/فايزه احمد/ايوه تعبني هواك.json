{"title":"ايوه تعبني هواك","author":"عمر بطيشه","composer":"محمد سلطان","lyrics":"أيوة تعبني هواك وياك ياللي ظلمت الحب معاك\nأيوة تعبت تعبت تعبت زي ما بتقول اتغيرت\nاتغيرت من الحرمان مش باتحمل زي زمان\nوانا هاتغير انا هاتغير\nالا في حبك\nطمن قلبك لسه باحبك\nزي زمان واكتر بزمان\nياللي بتسأل عن أحوالي وبتستغرب ع اللي جرى لي\nاتمنيتك تسأل عني قبل بعادك ما يغيرني\nسبت الدنيا تلعب بيَّ تطفي بريق الشوق في عينيَّ\nحتى البسمة ساعات باناديها تهرب مني وتعصى عليَّ\nمين كان يتصور مين يبقى اللي ما بينا سنين\nواحنا ما كناش نتحمل بعدنا لوطال ساعتين\nوهاجيب الضحكة منين وان جت ، هاضحكها لمين ؟\nمع غيرك طعم الفرحة بيكون يا حبيبي حزين\nتوحشني انادي لك\nلا تجيني ولا اجي لك\nوالاقيني على حالي\nباتمنى تناديني\nواستنى اتاريني\nبانادي لك في خيالي\nوالاسم باحب وليَّ حبيب\nاما ده حب عجيب وغريب\nأيوة تعبني هواك\nيا حبيب أيامي يا منى أحلامي\nيا أجمل اسم على لساني\nلوكنت مكاني أكيد تنساني\nويمكن تعشق من تاني\nلكن مع ان هواك حيرني ليالي معاك\nراجعين للحب انا وانت نقول له الناس ظلماك\nالحب حلو الحب جميل\nملوش في كل الدنيا مثيل\nلولا حلاوته ما كان في هواه\nفي كل ليلة قلوب بتميل\nليه الحبايب يختاروا ليه\nمن الهوا سهره وناره\nويعيشوا ليه الحب عذاب\nوما يعيشوش فرح نهاره\nوأنا وأنت في الحب نسينا نعيش حلاوة ليالينا\nواهي رجعت الايام وياك بالفرحة بتنادي علينا\nده أنا من شوقي باشوف الدنيا بعينيك انت مش بعينيَّ\nحتى الضحكة وحتى الدمعة أمرها بايديك مش بايديَّ\nفي ايدينا نبقى فرحتين عايشين في دنيا العاشقين\nيا منور أيامي يا مصور احلامي\nيا واخدني فوق في العالي\nيا عاجبني وتاعبني\nيا شاغلني وسايبني\nقول مين غيرك على بالي\nعمر الزمان ما يغيرني طول ما انت جنبي\nطول ما انت جنبي مطمني طول ما انت جنبي\nياللي انت اقرب لي مني طول ما انت جنبي","url":"https://fnanen.com/klmat/alaghany/f/fayzh-a7md/ayoh-t3bny-hoak.html?arabic=%D8%A7%D9%8A%D9%88%D9%87%20%D8%AA%D8%B9%D8%A8%D9%86%D9%8A%20%D9%87%D9%88%D8%A7%D9%83"}