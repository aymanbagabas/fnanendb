{"title":"جبار","author":"حسين السيد","composer":"محمد الموجي","date":"1967","lyrics":"جبار .. جبار\nفي رقته جبار\nجبار .. جبار\nفي قسوته جبار\nخدعتني ضحكته\nوخانتني دمعته\n\nوما كنتش أعرف قبل النهارده\nإن العيون دي تعرف تخون بالشكل ده\nولا كنت أصدق قبل النهارده\nإن الحنان يقدر يكون بالشكل ده\nجبار .. جبار\n\n* * *\nعرفته قد ما عرفته ولا عرفتوش\nوشفته قد ما شفته ولا فهمتوش\nكان بيقوللي أحبك .. أيوه كان بيقول\nوأنا من لهفة قلبي صدقته على طول\nكنت أشوف وأسمع وأحس بقلبه هو\nكنت عايش مش عشاني عشانه هو\nوما كنتش أعرف قبل النهارده\nإن العيون دي تعرف تخون بالشكل ده\nولا كنت أصدق قبل النهارده\nإن الحنان يقدر يكون بالشكل ده\nجبار .. جبار\n\n* * *\nيا معلمني الحب ياريتني\nياريتني ما تعلمته معاك ولا شفته\nليه تخدعني ليه خليتني\nخليتني أنسى الدنيا وأعيش بحلاوته\nده ما كانش في تنين زينا شافوا اللي شفناه في حبنا\nالحلم كنا بنحلمه ونكمله من بعضنا\nليه تصحيني في وسط الجنة بنار ودموع\nكنت إرحمني وسيبني شوية أعيش مخدوع\nوما كنتش أعرف قبل النهارده\nإن العيون دي تعرف تخون بالشكل ده\nولا كنت أصدق قبل النهارده\nإن الحنان يقدر يكون بالشكل ده\nجبار .. جبار\n\n* * *\nقلبي قول للحب إبعد عن طريقي\nأي حب جديد ياويله من حريقي\nلو ح أصادف قلب مخلص\nمش ح آمن له وأصونه\nوإن ضحك في عينيه ح أضحك\nوأخدعه ويمكن أخونه\nزي غيرنا ما باع\nنبيع عمر الهوى وعهده\nزي قلبي ما ضاع\nتضيع كل القلوب بعده\nولا أقول لك .. لا يا قلبي\nليه نلوم على الحب ليه\nده اللي خانك خان شباب الحب\nخان وجار عليه\nيعني أنا والحب وإنت\nكنا لعبة بين إيديه\nوما كنتش أعرف قبل النهارده\nإن العيون دي تعرف تخون بالشكل ده\nولا كنت أصدق قبل النهارده\nإن الحنان يقدر يكون بالشكل ده\nجبار .. جبار","url":"https://fnanen.com/klmat/alaghany/3/3bdal7lym-7afzh/jbar.html?arabic=%D8%AC%D8%A8%D8%A7%D8%B1"}