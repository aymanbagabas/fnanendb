{"title":"رباعيات جاهين","author":"صلاح جاهين","composer":"سيد مكاوي","lyrics":"اعجب ما تعجب\nكل شيء له سبب\nولو الكلام كان فضة\nوالسكوت دهب\nوالدموع لهب\nوالخشوع أدب\nيحق لك\nتعجب وما عليك عتب\nما عليك عتب\nعجبي عليك يا زمن يابو البدع\nيامبكي عيني زمن\nوازاي انا اختار لروحي طريق\nوأنا اللي داخل ف الحياة مرغما\nعجبي\nمرغم عليك يا صبر مغصوب يا ليل\nلا دخلتها برجليا ولا كان لى ميل\nدخلت انا ف الحياه شايليننى شيل\nوبكره حاخرج منها شايلينى شيل\nعجبي\nنظرت فى الملكوت كتير وانشغلت\nوبكل كلمة ليه وعشان ايه سألت\nاسأل سؤال، الرد يرجع سؤال\nواخرج وحيرتي أشد مما دخلت\nعجبي\nخرج ابن آدم م العدم قلت ياه\nرجع ابن آدم للعدم قلت ياه\nتراب بيحي وحي بيصير تراب\nالأصل هوه الموت والا الحياة؟\nعجبي\nيا باب أيا مقفول ،امتى الدخول؟\nصبرت ياما واللي يصبر ينول\nدقيت سنين الرد، يرجع لي مين؟\nلو كنت عارف مين انا كنت اقول\nعجبي\nأنا شاب لكن عمري ولا ألف عام\nوحيد ولكن بين ضلوعي زحام\nخايف ولكن خوفي منى انا\nاخرس ولكن قلبي مليان كلام\nعجبي\nعجبتني كلمة من كلام الورق\nالنور شرق من بين حروفها وبرق\nحبيت أشيلها ف قلبى قالت حرام\nدا انا كل قلب دخلت فيه اتحرق\nعجبي\nقالوا الشقيق بيمص دم الشقيق\nوالناس ماهياش ناس بحق وحقيق\nقلبي رميته وجبت غيره حجر\nداب الحجر ورجعت قلب رقيق\nعجبي\nيوم قلت آه سمعوني قالوا فسد\nدا كان جدع قلبه حديد واتحسد\nرديت على اللايمين أنا وقلت آه\nلو تعرفوا معنى زئير الأسد\nعجبي\nبين موت وموت بين النيران والنيران.\nعالحبل ماشيين الشجاعوالجبان\nعجبي على دي حياة وياللعجب\nإزاي أنا ياتخين بقيت بهلوان.\nعجبي\nليه ياحبيبتي ما بينا دايماً سفر\nده البعد ذنب كبير لا يغتفر\nليه يا حبيبتي ما بينا دايماً بحور\nأعدي بحر آلاقي غيره اتحفر\nعجبي\nسمعت نقطه مية جــوه المحيط\nبتقول لنقطه ماتنزليش فى الغويط\nأخاف عليكى م الغرق ..... قلت انا\nده اللى يخاف م الوعد يبقى عبيط\nعجبي\nإيش تطلبي يا نفس فوق كل ده\nحظك بيضحك و انتي متنكدة\nردت قالت لي النفس : قول للبشر\nما يبصوليش بعيون حزينة كده\nعجبي\nاعرف عيون هى الجمال و الحسن\nواعرف عيون تاخد القلوب بالحضن\nوعيون مخيفة وقاسية وعيون كتير\nوباحس فيهم كلهم بالحزن\nعجبي\nانا قلبى كان شخشيخة اصبح جرس\nجلجلت به صحيوا الخدم والحرس\nانا المهرج . . . قمتوا ليه ؟ خفتوا ليه ؟\nلاف أيدى سيف ولا تحت مني فرس\nعجبي\nدخل الربيع يضحك لقاني حزين\nنده الربيع على اسمي . . لم قلت مين\nحط الربيع ازهاره جنبي وراح\nوايش تعمل الازهار للميتين\nعجبي\nفى يوم صحيت شاعر براحة وصفا\nالهم زال . . والحزن راح واختفى\nخدني العجب وسالت روحي سؤال\nانا مت ؟ . . . ولا وصلت للفلسفه ؟\nعجبي\nإنسان . . أيا انسان ما أجهلك\nما أتفهك فى الكون وما اضالك\nشمس وقمر وسدوم وملايين نجوم\nوفاكرها يا موهوم مخلوقة لك ؟\nعجبي\nيا نجم . . نورك ليه كده بيرتجف ؟\nهو انت قنديل زيت ؟ . . أو تختلف ؟\nانا نجم عالي . . بس عالي قوي\nوكل ما انظر تحت اخاف انحدف\nعجبي\nنظرت فوقى للنجوم وانا ساير\nرجليَّ عترت فى الحفر والحجاير\nبقيت اقول وانا ع التراب : يا سلام\nمش بس عبرة اخدت . . لكن عباير\nعجبي\nسرداب فى مستشفى الولادة طويل\nصرخات عذاب ورا كل باب وعويل\nوفي الطريق متزوقين البنات\nمتزوقين . . . للحب والمواويل\nعجبي\nمع إن كل الخلق من اصل طين\nوكلهم بينزلوا مغمضين\nبعد الدقايق والشهور والسنين\nتلاقي ناس أشرار وناس طيبين\nعجبي\nياللي نصحت الناس بشرب النبيت\nمع بنت حلوة ..وعود ..وضحك وحديت\nمش كنت تنصحهم منين يكسبوا\nتمن ده كله . . . ولا يمكن نسيت\nعجبي\nياللي انت بيتك قش مفروش بريش\nتقوى عليه الريح ...يصبح مافيش\nعجبي عليك حواليك مخالب كبار\nوما لكش غير منقار وقادر تعيش\nعجبي\nياملونين البيض في شم النسيم\nلون الحنين والشوق وخمر النديم\nما تعرفوش سايق عليكو النبي\nتلونو الأيام بلون النعيم\nعجبي\nعيد و العيال اتنططوا ع القبـــــــور\nلعبوا استغماية .. و لعبوا بابــــــور\nو بالونات و نايلونات شفتشـــــــي\nو الحزن ح يروح فين جنب السرور\nعجبي\nيا خالق الكون بالحساب والجبر\nو خالقني ماشي بالاختيار والجبر\nكل اللي حيلتي زمزمية أمـــــــل\nوازاي تكفيني لباب القــــــــــــبر؟\nعجبي\nلا تجبر الإنسان ولا تحيره\nيكفيه ما فيه من عقل بيحيره\nاللى النهارده بيطلبه ويشتهيه\nهوا اللى بكرا حيشتهي يغيره\nعجبي\nياللي بتبحث عن إله تعبده.\nبحث الغريق عن أي شئ ينجده\nالله جميل وعليم ورحمن ورحيم.\nإحمل صفاته..وانت راح توجده\nعجبي\nدخل الشتا وقفل البيبان ع البيوت\nوجعل شعاع الشمس خيط عنكبوت\nوحاجات كتير بتموت فى ليل الشتا\nلكن حاجات أكتر بترفض تموت\nعجبي\nالدنيا من غير الربيع ميتة\nورقة شجر ضعفانه ومفتفتة\nلأ ياجدع غلطان تأمل وشوف\nزهر الشتا طالع فى عز الشتا\nعجبي\nأنـا كنت شـىء وصـبحت شىء ثم شىء\nشـوف ربـنـا . . قـادر علـى كـل شىء\nهـز الشـجر شـواشيـه ووشـوشني قال :\nلابد مـا يمـوت شـىء عشـان يحيا شىء\nعجبي\nيا مية ندامة عالقلوب الخلا\nلا محبة فيها ولا كراهة ولا\nحتى يا قلبي الحزن ماعدش فيك\nمعلش لك يوم برضو رح تتملى\nعجبي\nبحر الحياة مليان بغرقى الحياة\nصرخت خش الموج في حلقي ملاه\nقارب نجاة صرخت قالوا مافيش\nغير بس هو الحب قارب نجاة\nعجبي\nانا قلت كلمة و كان لها معنيين\nكما بطن واحدة و توأمين زين و شين\nلو دنيا شر، التوأم الخير يموت\nو لو دنيا خير الشر هيعيش منين\nعجبي\nانا اللي بالامر المحال اغتوى\nشفت القمر نطيت لفوق في الهوا\nطلته ماطلتوش ايه انا يهمني\nو ليه ما دام بالنشوى قلبي ارتوى\nعجبي\nاه لو انا ومحبوبي جزنا الفضا\nفي سفينة وحدينا و اشيا رضا\nساعة صفا تعجبنا نرجع لها\nو الهم قبل ما يجي يبقى مضى\nعجبي\nولدي نصحتك لما صوتي اتنبح\nما تخفش من جني و لا من شبح\nو ان هب فيك عفريت قتيل إسأله\nما دافعش ليه عن نفسه يوم ما اندبح\nعجبي\nاوقات أفوق ويحل عني غبايا\nواشعر كأني فهمت كل الخبايا\nو افتح شفايفي علشان اقول الدرر\nما أقولش غير حبة غزل في الصبايا\nعجبي\nبلياتشو قال اية بس فايدة فنوني\nو تلات وقق مساحيق بيلونوني\nو الطبل و الزمامير و كتر الجعير\nاذا كان جنون زبوني زاد عن جنوني\nعجبي\nالضحك قال يا سم عالتكشير\nامشير و طوبة و انا ربيعي بشير\nمطرح ما بظهر بنتصر عالعدم\nانشالله اكون رسماية بالطباشير\nعجبي\nعلم اللوع اضخم كتاب في الارض\nبس اللي يغلط فيه يجيبه الارض\nاما الصراحة فامرها ساهل لكن\nلا تجلب مال ولا تصون عرض\nعجبي\nاهوى الهوى و همس الهوى في العيون\nو بسمة المغرم و دمعه الحنون\nوزلزلات الحب نهد الصبا\nواكون انا المحبوب او لا اكون\nعجبي\nانا قلبي كورة و الفراودة اكم\nياما اتنطح و اتشاط و ياما اتعكم\nو اقوله كله هينتهي في الميعاد\nيقول بساعتك والا ساعة الحكم\nعجبي\nعبثا بقول و اقرا في سورة عبس\nمتلومش حد ان ابتسم او عبس\nفيه ناس تقول الهزل يطلع جد\nو ناس تقول الجد يطلع عبث\nعجبي\nاحسن ما فيها العشق و المعشقة\nوشويتين الضحك و التريقة\nشفت الحياة لفيت لقيت الالذ تغييرها\nو ده يعني العرق و الشقى\nعجبي\nعالجسر فت الصبح تحت الضباب..\nبين اللي لسه بينغرس واللي طاب..\nما اهتز قلبي لنبت طالع جديد\nقد اللي ماشي...وتحت باطه كتاب.\nعجبي\nيا حمرة يا اللي جاية تتمختر\nفي النيل وطرح النخل لسه اخضر\nما تمدي حبة يا دي شابة\nقالت لي عمر النيل ما يتأخر\nعجبي\nالدنيا صندوق دنيا .. دور بعــــد دور\nالدكة هي .. و هي كل الديكـــــــــور\nيمشي اللي شاف ويسيب لغيره مكان\nكان عربجي أو كان امبراطــــــــور\nعجبي\nيومي علي الله تنتهي و تغيــــب\nالشمس و تعود تاني يوم لهاليب\nزي الحياة مأساه و من كترهــــا\nبقي لا انتهاءها و ابتداءها عجيب\nعجبي\nأنا كان لي أب . و كان رئيس محكـــمة\nستين سنة .. ف قضية واحدة أرتمى\nبعد المداولة كشفت واجبه وقريت\nحلوة الحياة ومضحكة ومجرمة\nعجبي","url":"https://fnanen.com/klmat/alaghany/s/syd-mkaoy/rba3yat-jahyn.html?arabic=%D8%B1%D8%A8%D8%A7%D8%B9%D9%8A%D8%A7%D8%AA%20%D8%AC%D8%A7%D9%87%D9%8A%D9%86"}