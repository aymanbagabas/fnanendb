{"title":"السهم الخطير","lyrics":"فاح ريح العود واروحت الشذا . . . والتفت وصابني سهمٍ خطير\n\nمن غزال ما نواني بالأذى . . . لكن الاقدار ما عنها مطير\n\nاشهد انه يا عرب مني خذا . . . مابغاه وقادني قود الأسير\n\nقلت له يا فاتني ما هكذا . . . يفعل المأمور في حق الأمير\n\nقال شرع الحسن يا سيدي كذا . . . ما يراعي لا كبير ولا صغير\n\nقلت ما تعطف على صَبّ جذا . . . للجمال الغضّ والحسن الأثير\n\nالاديم بخطوتك فوقه عذا . . . والزمان اللي جمعنا بك برير\n\nحبذا نفحة أمل يا حبذا . . . ترجهنّ بها لجاجات الضمير\n\nلا تخليني تراها لي غذا . . . خاف قلبي من معاليقه يطير\n\nقال أنا قلبي مثل قلبك هَذَا . . . واهتوى لكن عواذلنا كثير\n\nوالعواذل ما يخَلُّون البذا . . . للكلام يجرهم سلك الحرير\n\nواختفى خشف الغزاله واحَتذى . . . بالرفيق اللي يتلَّه للمسير\n\nويل قلب كل ما فاحَ الشذا . . . ذكره ريح الشذا سهمٍ خطير","author":"خالد بن سعود الكبير","composer":"محمد عمر","date":"1997","url":"https://fnanen.com/klmat/alaghany/m/m7md-3mr/alshm-al56yr.html?arabic=السهم الخطير"}