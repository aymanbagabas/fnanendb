{"title":"يا ابني","lyricist":"اسعد سابا","composer":"وديع الصافي","date":"1967","lyrics":"يا ابني بلادك قلبك اعطيها وغير فكرك ما بيغنيها\nان ما حميتها يا ابني من الويلات ما في حدا غيرك بيحميها\nبيّك موصّي لك قبل ما مات بلادك صلاة للحب صلّيها\nلوعليها ثقلت الحملات وشي عين غدر اتطلّعت فيها\nمثل الأســد خليك بالحزّات صرخة بطل عالكون وديها\nيا ابني بلادك يوم طلّ النور ضوّت نجومه عا روابيها\nوالمركب الأول القص بحورفيلك شراعه من شواطيها\nأرزاتنا مـــــــرقت عليها دهور وبــعـــدنا منكبر بماضيها\nخضرا عكتف جبالنا ناطور جنون العواصف ما بيلويها\nيا ابني بلادك جنّة الانسان بصوتك يا بلبل ضل غنيها\nتنقل ما بين الورد والريحان وحكايتك للساقية احكيها\nخليك يا ابني عالوطن سهران وعين اللي بيجيها النوم وعيها\nوكلّ شـــــبر بنذر من الأوطان  أرضك لابنك بس خـــــلّيها\nيا ابني السما تضحك لك وتحميك وتضل درب العز تمشيها\nوتلّة الأرزة نســـــرها تسـمّيك وجـــوانحك عالريح عليها\nوالغار كل مواســـــــمه يهديك وافكارك قناديــــل ضوّيها\nعالشـمس خلّي حلمك يودّيك وادراج فـــوق ادراج تبنيها\nويوم الرجوع بلادك تلاقيك وعنّك اخبار المجد ترويها","url":"https://fnanen.com/klmat/alaghany/o/ody3-al9afy/ya-abny.html?arabic=%D9%8A%D8%A7%20%D8%A7%D8%A8%D9%86%D9%8A"}