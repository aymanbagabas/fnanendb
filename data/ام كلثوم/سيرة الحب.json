{"title":"سيرة الحب","author":"مرسي جميل عزيز","composer":"بليغ حمدي","date":"1964","lyrics":"طول عمرى باخاف من الحب وسيرة الحب وظلم الحب لكل أصحابه\nوأعرف حكايات مليانه آهات ودموع وأنين والعاشقين دابوا ما تابوا\nطول عمرى بأقول لا أنا قد الشوق وليالى الشوق ولا قلبى قد عذابه\nوقابلتك انت لقيتك بتغير كل حياتى\nما أعرفش إزاي انا حبيتك ما أعرفش إزاى ياحياتى\nمن همسة حب لقيتنى باحب وأدوب فى الحب وصبح وليل على بابه\n\n****\n\nفات من عمرى سنين وسنين شفت كتير و قليل عاشقين\nاللى بيشكى حاله لحاله واللى بيبكى على مواله\nأهل الحب صحيح مساكين\nياما الحب نده على قلبى ما ردش قلبى جواب\nياما الشوق حاول يحايلنى واقول له روح يا عذاب\nياما عيون شاغلونى لكن ولا شغلونى\nإلا عيونك انت دول بس اللى خدونى وبحبك أمرونى\nأمرونى احب لقيتنى باحب وأدوب فى الحب وصبح وليل على بابه\n\n****\n\nياللى ظلمتوا الحب وقلتوا وعدتوا عليه قلتوا عليه مش عارف إيه\nالعيب فيكم يا فى حبايبكم أما الحب ياروحى عليه\nفى الدنيا ما فيش أبدا أبدا أحلى من الحب\nنتعب نغلب نشتكى منه لكن بنحب\nياسلام ع القلب وتنهيده فى وصال وفراق\nوشموع الشوق لما يقيدوا ليل المشتاق\nيا سلام ع الدنيا وحلاوتها فى عين العشاق\nأنا خدنى الحب لقيتنى باحب وأدوب فى الحب وصبح وليل على بابه\n\n****\n\nيا اللى مليت بالحب حياتى أهدى حياتى إليك\nروحى..قلبى..عقلى..حبى كلّى ملك ايديك\nصوتك..نظراتك..همساتك شىء مش معقول\nشىء خللى الدنيا زهور على طول وشموع على طول\nالله ياحبيبى على حبك وهنايا معاك الله يا حبيبى يا حبيبى الله الله\nولا دمعة عين جرحت قلبى ولا قولة آه\nما بقولش فى حبك غير الله الله يا حبيبى على حبك الله الله\nمن كتر الحب لقيتنى باحب وأدوب فى الحب وصبح وليل على بابه","url":"https://fnanen.com/klmat/alaghany/a/am-klthom/syrt-al7b.html?arabic=%D8%B3%D9%8A%D8%B1%D8%A9%20%D8%A7%D9%84%D8%AD%D8%A8"}