{"title":"رق الحبيب","lyricist":"احمد رامي","composer":"محمد القصبجي","date":"1944","lyrics":"رق الحبيب وواعدني يوم\nوكان له مدة غايب عني\nحرمت عيني الليل م النوم\nلاجل النهار ما ييجي يطمني\nصعب عليّا انام\nاحسن اشوف في المنام\nغير اللي يتمناه قلبي\nسهرت استناه\nواسمع كلامي معاه\nواشوف خياله قاعد جنبي\nمن كتر شوقي سبقت عمري\nوشفت بكرة والوقت بدري\nوايه يفيد الزمن\nمع اللي عاش في الخيال\nواللي في قلبه سكن\nانعم عليه بالوصال\nطلع عليّا النهار\nسهران في نورالامل\nوغنت الاطيار\nلحن الهوى والغزل\nوفضلت أفكر في معادي\nواحسب لقربه الف حساب\nوكان كلامي مع صحابي\nعن المحبة والاحباب\nمن فرحتي بدي اتكلم\nواقول حبيبي مواعدني\nلكن أخاف لا يكون بينهم\nمظلوم في حبه ويحسدني\nهجرت كل خليل ليّا\nوفضلت عايش مع روحي\nأحسن يبان شيء في عينيّا\nمن كتر خوفي على روحي\nولما قرب معاد حبيبي\nورحت أقابله\nهنيت فؤادي على نصيبي\nمن قرب وصله\nولقيتني طايل من الدنيا كل اللي اهواه\nبس الي كان فاضل ليّا أسعد بلقاه\nلما خطر ده على فكري حير امري\nوالقرب سبب تعذيبي\nولقيتني خايف على عمري لا يروح مني\nمن غير ما شوف حسن حبيبي","url":"https://fnanen.com/klmat/alaghany/a/am-klthom/r8-al7byb.html?arabic=%D8%B1%D9%82%20%D8%A7%D9%84%D8%AD%D8%A8%D9%8A%D8%A8"}